คำกล่าวของ พ.ต.ท.ทักษิณ  ชินวัตร  นายกรัฐมนตรี

ในรายการ  “นายกฯ ทักษิณคุยกับประชาชน”

ทางคลื่น F.M. 92.5   สถานีวิทยุกระจายเสียงแห่งประเทศไทย

เวลา 08.00 น.  วันเสาร์ที่ 23 กุมภาพันธ์ 2545

 

 

สวัสดีครับพี่น้องประชาชนที่เคารพรักครับ

                                วันนี้ผมอยู่ที่จังหวัดศรีสะเกษครับ ถ้าหากคืนนี้โทรทัศน์ออกเห็นผมใส่เสื้อลายดอกบัวของจังหวัดศรีสะเกษ เป็นผ้าที่เขาทอ  เป็นภูมิปัญญาชาวบ้านเป็นศิลปะพื้นบ้าน  และก็ตัดเย็บที่จังหวัดศรีสะเกษ  ผมใส่แล้วผมมีความรู้สึกว่าสวยกว่าที่คิดเยอะเลยครับ    เพราะบางที่เราก็ไม่ค่อยอยากใส่ของพื้น ๆ แต่พอมาลองใส่ดูแล้วสวยครับ การตัดเย็บที่นี่ก็ดีและถูก ตัวหนึ่งตัดเย็บอย่างดี 2,000 กว่าบาท  ผมคิดว่าถ้าเราจะส่งเสริมการใช้ของไทย ๆ บ้างก็คงจะเป็นสิ่งที่ดีสำหรับบ้านเมือง  โดยเฉพาะบ้านเมืองยามนี้และความเป็นเอกลักษณ์ของชาติเป็นสิ่งที่จะต้องช่วยกันเสริมสร้างขึ้น มาประชุมเพื่อติดตามการทดลองการบริหารแบบบูรณาการที่จังหวัดศรีสะเกษ   พี่น้องที่เคารพครับผมมาที่จังหวัดศรีสะเกษ   เมื่อวานนี้ก็บินตรงมาจากภูเก็ตมาลงที่สนามบินอุบลราชธานี  และนั่งรถมาอีก 45 นาทีมาที่จังหวัดศรีสะเกษ เมื่อคืนนี้ก็เลยนอนค้างที่จังหวัดศรีสะเกษ     เพราะว่าเช้านี้หลังจากผมพูดกับพี่น้องประชาชนแล้วก็จะไปประชุมเพื่อติดตามการทดลองการบริหารแบบบูรณาการหรือที่เรียกว่าผู้ว่าฯ ซีอีโอ  เพื่อที่จะให้จัดเป็นรูปของคณะกรรมการบริหารโดยมีผู้ว่าราชการจังหวัดเป็นประธาน  เอาหัวหน้าส่วนราชการทั้งหลายมารวมกันเป็นคณะกรรมการระหว่างยุทธศาสตร์ในการแก้ปัญหา  มองปัญหาไปข้างหน้าของแต่ละจังหวัด   ที่มาศรีสะเกษเพราะอยากจะเห็นว่า          ศรีสะเกษเป็นจังหวัดที่มีประชาชนยากจนเป็น 1 ใน      2-3 จังหวัดแรกของประเทศ   ทำอย่างไรถึงจะทำให้เขาดีขึ้น  เพราะดูสภาพทั่วไปแล้วไม่น่าจะยากจน  เนื่องจากว่าดินที่นี่เป็นดินที่เกิดจากภูเขาไฟหลายพันปีแล้ว  มีความอุดมสมบูรณ์   ท่านเชื่อมั๊ยครับว่าศรีสะเกษปลูกลำไยของทางเหนือก็ได้  ปลูกทุเรียน   เงาะ  แบบเมืองจันทบุรีก็ได้  แล้วทำไมถึงจน  ผมมาเจอชาวบ้านที่นี่  ชาวบ้านถามผมว่าทำอย่างไรให้หายจน แต่เขาทำอย่างอื่นไม่เป็นนะ   เขาปลูกได้แต่ข้าวอย่างเดียว  อันนี้คือสิ่งที่ผมกำลังตั้งคำถามว่าที่เราพัฒนามาโดยตลอดนั้นความรู้ที่เรามีอยู่เราได้ส่งผ่านถึงประชาชนมากน้อยแค่ไหน  ทำไมถึงเกิดสิ่งเหล่านี้ขึ้น   การแก้ปัญหาแบบบูรณาการที่มองภาพรวมละเอาส่วนราชการที่เคยแยกส่วนกันมา   มาร่วมกันคิดร่วมกันทำ   จะเป็นวิธีหนึ่งที่ทำให้การแก้ปัญหารวดเร็วขึ้นมีประสิทธิภาพขึ้น   วันนี้ก็เลยจะมาติดตามมาประชุมกันว่ามีข้อขัดข้องอะไรเกี่ยวกับการทดลองระบบราชการบริหารแบบใหม่ ซึ่งเรื่องนี้จะเป็นแนวคิดในการที่จะไปรวมกับการปฏิรูประบบราชการในอนาคตด้วย   ถ้าสุขภาพกาย-สุขภาพจิตดีจะเป็นพลังที่สำคัญในการสร้างเศรษฐกิจ สร้างสังคมให้กับประเทศไทย 

                                พี่น้องครับผมขอเล่าเรื่องที่ผ่านมาในสัปดาห์ที่แล้วว่าผมไปทำงานอะไรมาบ้าง  เพื่อจะได้เป็นเรื่องที่ส่งข้อความถึงพี่น้องประชาชน   เพื่อพี่น้องประชาชนจะได้รู้ว่าบ้านเมืองกำลังเตรียมการอะไรกันบ้างที่จะเป็นประโยชน์ต่อประเทศชาติและประชาชน    เรื่องที่จะเล่าให้ฟังก็เมื่อวันอาทิตย์ที่ 17 กุมภาพันธ์  ผมไปเปิดตัวโครงการปีแห่งการสร้างสุขภาพที่สวนลุมพินี   จัดโดยกระทรวงสาธารณสุข   ก็ได้ลงนามประกาศให้ปี 2545 เป็นปีแห่งการเริ่มต้นรณรงค์สร้างสุขภาพทั่วไทย   ก็คงต่อเนื่องจากเรื่องการประกันสุขภาพ 30 บาทรักษาทุกโรค  เพราะถ้าหากว่าประชาชนป่วนกันหมด   ค่าใช้จ่ายในการรักษาพยาบาลของทั้งประเทศก็จะสูงขึ้น  เราก็จะเสียดุลการค้าไม่ว่าเรื่องของค่ายา  ค่าเครื่องมือแพทย์  อันนั้นก็เป็นปัญหาหนึ่งแต่ไม่ใช่เรื่องใหญ่  เรื่องใหญ่ที่สุดคือ สุขภาพของคนไทยจะต้องแข็งแรง  เพราะถ้าสุขภาพกายดี สุขภาพจิตก็จะดี ก็จะเป็นพลังที่สำคัญในการสร้างเศรษฐกิจ สร้างสังคมให้กับประเทศไทย  เพราะฉะนั้นประชาชนต้องมีสุขภาพดี  เด็ก ๆ ที่มาประชุมสภาเยาวชนก็พูดกันว่า  สุขภาพดีซื้อไม่ได้ต้องสร้างเอาเอง  นั่นก็คือเราต้องรักษาสุขภาพคือการรับประทานอาหารให้ถูกต้องเหมาะสมตามสุขอนามัย  ออกกำลังกายอย่างสม่ำเสมอ  รักษาสิ่งแวดล้อมที่ดี  อันนั้นก็เป็นสิ่งที่เราต้องช่วยกัน  มีการพัฒนาหลายอย่างเพื่อให้ปีนี้เป็นปีแห่งสุขภาพอย่างแท้จริง

                                ผมก็ได้ให้กระทรวงสาธารณสุขกับรัฐมนตรีที่เกี่ยวข้องกับกีฬาได้ไปร่วมกันคิดร่วมกันทำ   ก็จะมีการทำหลาย ๆ อย่าง  เช่น  มีการพัฒนาสถานีอนามัย 4,500 แห่งให้เป็นศูนย์สุขภาพชุมชน   จะมีแพทย์  พยาบาลประจำทำหน้าที่สร้างสุขภาพให้กับประชาชน    ให้องค์การบริหารส่วนตำบลและเทศบาลทั่วประเทศ   ตั้งชมรมการออกกำลังกายอย่างน้อยแห่งละ  1 ชมรม  จะได้ให้ประชาชนออกกำลังกายอย่างเต็มที่   และจะพัฒนาโรงเรียนประมาณร้อยละ 60 ให้เป็นโรงเรียนส่งเสริมสุขภาพ จะมีกิจกรรมกีฬา จะรณรงค์ให้ประชาชนบริโภคอาหารที่มีคุณค่าควบคู่กับการดูแลอาหารและยาที่ไม่ปลอดภัยให้หมดไป   ลดการสูบบุหรี่  ลดการดื่มสุรา  เพื่อจะให้สุขภาพดีขึ้น  จะยกระดับร้านอาหารแผงลอยประมาณร้อยละ 60  ให้ได้มาตรฐานส่งเสริม  และส่งเสริมตลาดน่าซื้อคือหมายความว่า ตลาดนี้เป็นตลาดที่มีการทดสอบอาหารที่นำมาขายว่าเป็นอาหารที่ถูก     สุขภาพ   ตรวจสอบเพื่อให้อาหารที่ขายในตลาดสดเป็นอาหารที่ไม่เป็นอันตรายต่อสุขภาพร่างกาย และจะส่งเสริมคุณภาพผลิตภัณฑ์ สุขภาพชุมชนและสมุนไพรต่าง ๆ และจะรณรงค์ลดอุบัติเหตุอุบัติภัย   พัฒนาระบบแพทย์ฉุกเฉิน  เป็นต้น   ก็จะทำหลาย ๆ อย่างเพื่อที่จะให้ปีนี้เป็นปีแห่งสุขภาพอย่างแท้จริง  โดยเน้นเรื่องของการป้องกันด้วยไทยและสิงคโปร์จับมือกันเพื่อจะเป็นคนนำให้อาเซียนเป็นที่น่าสนใจของการลงทุน

                                วันจันทร์ที่ 18 กุมภาพันธ์  รัฐบาลได้ให้การต้อนรับนายกรัฐมนตรีโก๊ะ  จ๊ก  ตงแห่งสาธารณรัฐสิงคโปร์  ในฐานะแขกของรัฐบาล   ได้ตอกย้ำข้อตกลงในความสัมพันธ์ที่เรามีต่อกันตอนที่เราไปเยือนเขาเมื่อเดือนสิงหาคมปีที่แล้ว   และข้อที่ได้พูดคุยกันในกรอบความร่วมมือในอาเซียน   โดยที่อาเซียน 10 ประเทศ  สิงคโปร์กับไทยค่อนข้างจะเป็นประเทศที่มีความพร้อมพอสมควรที่จะต้องพัฒนาตัวเอง และจับมือกันเป็นกรณีพิเศษเพื่อที่จะเป็นคนนำให้อาเซียนเป็นที่น่าสนใจเป็นที่น่าดึงดูดการลงทุนให้มากขึ้น  โดยที่ไทยกับสิงคโปร์จะมาดูว่า เรามีอะไรที่หนึ่งบวกหนึ่งรวมกันแล้วจะต้องมากกว่าสอง  หมายความว่าเอาพลังที่มีของสองประเทศมารวมกัน เพื่อให้เกิดประสิทธิภาพที่ได้ประโยชน์ทั้งสองฝ่าย  และเป็นที่ดึงดูดให้อาเซียนเป็นที่น่าสนใจ  ไม่เช่นนั้นตอนนี้อาเซียนถูกลดความสำคัญกับประเทศที่จะมาลงทุนแถบนี้ไปเยอะ   เพราะจีนได้เข้าสู่การเป็นสมาชิกขององค์การการค้าโลก  จีนเลยมีความเข้มแข็งขึ้น   เราก็เลยต้องเน้นที่จะทำงานร่วมกันให้เข้มแข็งขึ้น  โดยจะมีคณะทำงานร่วมกันใน 5 ด้าน  ด้านแรกคือด้านการเกษตรและอาหาร  วันนี้สิงคโปร์ก้าวไกลในเรื่องการทำวิจัยเกี่ยวกับเรื่องของไบโอเทคโนโลยี     (Biotechnology)     เรื่องไลฟ์สไตล์    (Life Style)    เรื่องของวิทยาศาสตร์  มาก  เราก็จะร่วมมือกันในส่วนนี้    ด้านบริการทางการเงิน   ด้านการลงทุนร่วมกันในอุตสาหกรรมประกอบรถยนต์  เช่น   สิงคโปร์เขากำลังก้าวหน้าในเรื่องของการทำเครื่องมืออิเล็กทรอนิกส์ที่จะใช้กับอุตสาหกรรมรถยนต์   ตอนนี้เราก็สามารถจะร่วมกันในส่วนนี้ได้  ด้านการท่องเที่ยว   ด้านการขนส่งทางเรือและทางอากาศ   ซึ่งเราจะนำเรื่องการขนส่งทางอากาศมาเป็นเรื่องแรกที่จะทำให้เกิดรูปธรรมภายใน 6 เดือนนี้   ไม่ใช่พูดคุยกันแล้วไม่เกิดรูปธรรม  ก็จะเร่งทำกันในส่วนนี้

 
สิงคโปร์สนใจที่จะมาลงทุนในประเทศไทยมากขึ้น

                                และนอกจากนั้นเราจะมาร่วมกันทำให้ข้อตกลงอาเซียน  Free Trade  Area  หรือเขตการค้าเสรีอาเซียนระหว่างไทยกับสิงคโปร์  อันไหนที่สามารถทำได้โดยไม่กระทบไม่เป็นผลเสียต่อทั้งสองประเทศจะเริ่มเร็วขึ้น  แต่อันนั้นที่จะกระทบต่อภาคเอกชนเราก็จะมีการปรับตัวกันก่อน   สิงคโปร์ก็สนใจที่จะมาลงทุนในประเทศไทยมากขึ้น   ตอนนี้เขาก็ลงทุนค่อนข้างจะมากอยู่  ก็อยากจะลงทุนต่ออีก    ก็มีการพูดกันถึงเรื่องเอาหุ้นบริษัทไทยไปจดทะเบียนในสิงค์โปร์  บริษัทสิงคโปร์มาจดทะเบียนในตลาดไทยที่เรียกกันว่า   Cross  listing  อันนี้ก็เป็นเรื่องที่มีความน่าสนใจแต่เราต้องมีความพร้อมหลายด้าน  โดยเฉพาะอย่างยิ่งธนาคารแห่งประเทศไทยก็เป็นห่วงเรื่องเงินที่จะไหลเข้าไหลออก  ก็เป็นเรื่องที่เราสนใจแต่เรายังต้องใช้เวลาและดูความพร้อมจริงๆ 

  

พานายกรัฐมนตรีสิงค์โปร์ไปดูโครงการดอยตุง

                                วันพุธผมก็พานายกรัฐมนตรีไปที่เชียงราย   ได้มีโอกาสพูดกันส่วนตัวมากขึ้นเกี่ยวกับเรื่องยุทธศาสตร์ในภูมิภาคนี้  โดยการไปออกรอบตีกอล์ฟด้วยกัน  และหลังจากนั้นก็ไปดูงานที่ดอยตุง   ซึ่งนายกรัฐมนตรีสิงคโปร์มีความประทับใจในพระปรีชาสามารถของสมเด็จย่าที่ทรงทำให้ชาวเขายกเลิกการปลูกฝิ่นมาปลูกพืชเศรษฐกิจอื่นทดแทนและก็มีรายได้ดีด้วย อันนี้ก็เป็นสิ่งที่ทั่วโลกก็ชื่นชมพระปรีชาสามารถในเรื่องนี้

 

ตั้งกองทุนไทยสร้างโอกาสเพื่อให้เกิดความมั่นใจกับนักลงทุนต่างประเทศ

                                วันจันทร์ที่  18 กุมภาพันธ์  ก็ได้มีการพบกับกรรมการตลาดหลักทรัพย์  เลขาธิการคณะกรรมการกำกับหลักทรัพย์และตลาดหลักทรัพย์  รองผู้ว่าธนาคารแห่งประเทศไทย   กระทรวงการคลัง   ก็ได้พูดกันถึงเรื่องบรรยากาศการลงทุนทั้งหลาย   เรื่อง Cross  listing  ที่ผมพูดไปเมื่อสักครู่นี้    ก็จะมีการตั้ง     กองทุน “ไทยสร้างโอกาส” หรือ  The Thai  Opportunity Fund  เป็นกองทุนเพื่อให้เกิดความมั่นใจกับนานาประเทศว่า  เรามั่นใจในประเทศเรา   เขาจะได้มีความมั่นใจในประเทศเราบ้าง    บังเอิญว่าสองวันที่ผ่านมาหุ้นตกต่อเนื่อง 2 วัน  ความจริงคงมีผลมาจาก 2-3 อย่าง   อย่างหนึ่งก็คือหุ้นขึ้นต่อเนื่องกันมาหลายวัน  ขึ้นมาก ๆ  และไม่ได้มีหยุดการลงเลย   ปกติหุ้นการขึ้นก็ต้องขึ้นแบบเป็นฟันปลา  ขึ้นและก็ลงและก็ขึ้นและก็ลง   เบ็ดเสร็จแล้วรวมกันแล้วก็คือขึ้น มันจะเป็นแบบนั้น   แต่บังเอิญว่าที่ผ่านมามันขึ้นรวดเดียว  พอมีข่าวนิดหนึ่งจะมีการตกใจเป็นพิเศษ  และหุ้นก็จะตกลงมาเร็ว  ข่าวที่ว่าก็คือมีกองทุนบำเหน็จบำนาญของรัฐแคลิฟอร์เนียได้เปลี่ยนวิธีการลงทุนโดยไปคำนึงถึงประเด็นทางสังคมมาเกี่ยวข้องด้วย  เกี่ยวกับเรื่องสิทธิมนุษยชน  และก็ไปเลือกลงทุนเฉพาะ 13 ประเทศ  อ้างว่าเป็นประเทศที่มีศิวิลัยสูงมีสิทธิมนุษยชนสูง  ก็จะไปลงทุนใน 13 ประเทศ  ความจริงแล้วก็คงเป็นการทำยุทธศาสตร์ในการทำกำไรอย่างหนึ่ง  แต่ก็เป็นสิทธิที่มีการปรับวิธีการคิด  ปรับไปปรับมาเป็นเรื่องธรรมดาของกองทุนต่าง ๆ   แต่ว่าจริง ๆ แล้วประเทศไทยเป็นสมาชิกของสหประชาชาติในเรื่องของสิทธิมนุษยชน  เราเป็นประเทศหนึ่งที่จะเป็นคนยกมือว่าประเทศไหนมีสิทธิมนุษยชนได้มาตรฐานหรือไม่ได้มาตรฐาน และควรต้องปรับปรุงอย่างไรในหมู่สมาชิกของสหประชาชาติ ตรงนี้ก็เป็นข้อกล่าวหาที่อาจจะไม่ค่อยตรงนัก ทางกระทรวงการคลัง  กล.ต. เขาก็จะชี้แจงกันว่าน่าจะเข้าใจผิด   อันนี้ก็ต้องเรียนให้ท่านทราบว่า หุ้นเวลามีข่าวอะไร  โดยเฉพาะนักลงทุนรายย่อยจะตกใจจะรีบขายแล้วออกมาก่อน  อันนี้ก็เป็นจุดหนึ่งที่ต้องเรียนว่า  บางครั้งอย่าตกใจมากและอย่าตกใจเกินกว่าเหตุ   ตัวเลขการลงทุนของกองทุนบำเหน็จบำนาญแห่งนี้ที่ลงทุนในประเทศไทยจริง ๆ ก็ไม่ได้เป็นกองทุนเดียวกองทุนใหญ่เหลือเกินที่ลงทุนในประเทศไทยมากเหลือเกิน คงไม่ใช่เป็นอย่างนั้น   เพราะฉะนั้น  การถอนการลงทุนของกองทุน 1 กองทุนไม่น่าจะมีผลกระทบกับประเทศไทยมากขนาดนี้   แต่เราตกใจกันมากนะครับ อันนี้ก็เป็นเรื่องธรรมดา  2 ปัจจัยคือ ปัจจัยหนึ่งที่ขึ้นไปเยอะแล้ว กับอีกปัจจัยหนึ่งคือเรื่องของข่าว

 

การปฏิรูประบบราชการจะเป็นการจัดหมวดหมู่ใหม่

                                เรื่องต่อไปที่จะเรียนก็คือเมื่อวันอังคารมีการประชุมคณะรัฐมนตรี  เรื่องแรกคือความคืบหน้าการปฏิรูประบบราชการที่รองนายกรัฐมนตรีปองพล  อดิเรกสาร  ประธานคณะกรรมการปฏิรูประบบราชการมารายงานให้คณะรัฐมนตรีทราบ  หลักใหญ่ ๆ คือว่าการปฏิรูประบบราชการ  สมมติมีอยู่  5 ขั้น ขั้นแรกเป็นขั้นสำคัญที่สุด   ขั้นสองขั้นสามไม่ยาก  แต่ขั้นแรกยากหน่อยเพราะความเข้าใจเป็นหัวใจสำคัญ   ผมขอเรียนย้ำอีกครั้งกับเพื่อนข้าราชการว่า  การปฏิรูประบบราชการครั้งนี้ไม่มีการปลดข้าราชการออกจากตำแหน่ง  ไม่มีการลดเงินเดือน  ไม่มีการลดซี  แต่เป็นการจัดหมวดหมู่ใหม่  โดยที่เอากรมกองที่มีภารกิจเดียวกันหรือต่อเนื่องกันไปอยู่ร่วมกันเป็นกลุ่มงาน  แต่ละกลุ่มงานก็จะมีหัวหน้า   ถ้ากลุ่มงานเล็กก็จะมีหัวหน้าใหญ่คือรองปลัดกระทรวง เดิมทีเดียวเราจะเรียกปลัดทบวง   เมื่อเรียกปลัดทบวงก็สับสนอีก   ความจริงแล้วคือรองปลัดกระทรวงซึ่งปัจจุบันรองปลัดกระทรวงบางกระทวงไม่ค่อยมีงาน  หรือมีความสำคัญน้อย  ต่อไปรองปลัดกระทรวงจะกลายเป็นผู้ที่มีอาวุโสสูงกว่าอธิบดี  เพราะจะต้องคุมหลายอธิบดี  เหนือจากรองปลัดกระทรวงก็จะเป็นปลัดกระทรวง  แต่ว่ารองปลัดกระทรวงนั้นจะรายงานโดยตรงต่อรัฐมนตรีในเชิงของงานปฏิบัติการ  แต่ในเชิงยุทธศาสตร์นั้นจะปรึกษาหารือร่วมกันกับปลัดกระทรวง   ฉะนั้น  ชั้นการบังคับบัญชาในการปฏิบัติการจะลดลงไปชั้นหนึ่ง คือไม่ต้องไปผ่านปลัดกระทรวง   ก็จะเป็นแนวทางที่ปรับ   เมื่อกระทรวงวางยุทธศาสตร์ได้ชัดเจน การบริการประชาชนก็จะดีขึ้น  การปรับครั้งนี้วัตถุประสงค์ก็คือว่า 1. ต้องการกระจายกรมที่เหมือนกันไปอยู่เป็นหมวดหมู่เดียวกัน  แล้วก็จัดแยกกระทรวงทั้งหมดก็มี 20 กระทรวง คือ  กระทรวงจะเล็กลง  ที่เล็กลงเพราะว่าต้องการให้การบริการประชาชนสะดวก รวดเร็วขึ้น  แล้วมียุทธศาสตร์ของกระทรวงได้ชัดเจน เมื่อกระทรวงวาง           ยุทธศาสตร์ได้ชัดเจน  การแก้ปัญหานั้นก็จะชัดเจนขึ้น  การบริการประชาชนก็จะดีขึ้น   เรื่องนี้จริง ๆ แล้วเป็นไปตามเจตนารมณ์ของรัฐธรรมนูญที่ต้องการให้รัฐบาลนั้นเข้ามาด้วยนโยบายที่นำเสนอประชาชน เมื่อได้นโยบายนำเสนอประชาชนแล้วจึงมาจัดกรมกองกระทรวงต่างๆ เพื่อให้สามารถนำไปสู่การแก้ปัญหาตามนโยบายที่ประกาศกับประชาชน  จึงออกกติกามาอันหนึ่งว่าสามารถออกเป็นพระราชกฤษฎีกาก็ได้  เพื่อที่จะให้เกิดความคล่องตัวมีการปรับโครงสร้างกระทรวง ทบวง กรม  ตามที่รัฐบาลนั้น ๆ ได้รับการมอบหมายจากประชาชน  เพราะไปสัญญากับประชาชนว่าจะทำนโยบายแบบนี้    แต่ว่าครั้งนี้เป็นการทำใหญ่ทีเดียวจึงต้องออกเป็นพระราชบัญญัติจัดตั้งกระทรวง  20  กระทรวง  และหลังจากนั้นก็จะมาออกรายละเอียดเป็นพระราชกฤษฎีกาได้  อันนั้นก็เป็นหน้าที่ของฝ่ายบริหารที่จะต้องจัดการบริหารให้เป็นไปตามที่ไปสัญญากับประชาชนไว้ นั่นคือหลักทั่ว ๆ ไป   ซึ่งประเทศที่เจริญแล้วหลายประเทศก็ใช้ระบบนี้  บางคนก็มีข้อกล่าวหาต่าง ๆ  นานา   บางคนก็อาจจะยังไม่เข้าใจเนื้อหาทั้งหมด   รัฐบาลเองก็ได้ทำการประชุมโดยการมีทั้งนักวิชาการ  องค์กรเอกชน  อดีตนายกรัฐมนตรี  พรรคการเมืองทุกพรรค  ข้าราชการชั้นผู้ใหญ่   และรัฐมนตรีทั้งหมด  ก็เข้าร่วมประชุมกันมาหลายรอบ  วันนี้ก็ขอย้ำอีกครั้งเพราะบางทีพูดกันไปพูดกันมาแล้วเดี๋ยวจะเข้าใจผิด  ก็เลยพูดกับท่านบ่อยหน่อยนะครับ  

 

รัฐบาลจะดูแลการลงนามในข้อตกลงการจัดตั้งกองทุนป่าไม้เขตร้อนและคณะกรรมการบริหารกองทุนป่าไม้เขตร้อนอย่างดี

                                เรื่องของการลงนามในข้อตกลงการจัดตั้งกองทุนป่าไม้เขตร้อนและคณะกรรมการบริหารกองทุนป่าไม้เขตร้อนระหว่างรัฐบาลไทยกับรัฐบาลสหรัฐอเมริกา   เรื่องนี้ขอเรียนว่าเป็นเรื่องที่เสนอโดย    รัฐบาลสหรัฐอเมริกาว่า  ที่เราเป็นหนี้เงินช่วยเหลือของสหรัฐอเมริกาที่ต้องใช้คืนเขานั้น  เขาบอกว่าเขาจะให้ตั้งเป็นกองทุนเงินก็ไม่มาก  และกองทุนนี้เพื่อมาช่วยกันดูแลป่าไม้เขตร้อนเพื่อรักษาป่าไม้เขตร้อนกัน  ในข้อที่ห่วงใยกันรัฐบาลก็ไม่พิจารณาอยู่แล้ว  เช่นเป็นห่วงว่าเราจะต้องมานั่งมานับว่าเรามีประเภทต้นไม้ต่าง ๆ     เท่าไหร่  มีสมุนไพรประเภทต่าง ๆ เท่าไหร่ ข้อนี้เป็นข้อที่รัฐบาลไม่เห็นด้วยอยู่แล้วและก็ไม่ได้ใช่เข้าไปในการนำเสนอที่ประชุมคณะรัฐมนตรี  แต่ถึงกระนั้นผมก็ได้สั่งให้กระทรวงการต่างประเทศ  กระทรวงวิทยาศาสตร์  และกระทรวงเกษตรและสหกรณ์  ไปประชุมร่วมกันโดยด่วนว่า สิ่งที่รัฐบาลสหรัฐอเมริกาเสนอช่วยเหลือมา  ถ้าไม่ทำให้ประเทศไทยเสียหายเสียเปรียบก็ลงนามได้  แต่ถ้าเป็นห่วงว่าจะเสียหายเสียเปรียบหรือว่ายังต้องใช้เวลาศึกษาอยู่ก็ยังไม่ต้องลงนาม   แต่ถ้าศึกษาได้แล้วไม่เสียหายเสียเปรียบก็ลงนามได้   ถ้าลงนามก่อนวันที่  1 มีนาคมนี้   ก็ประหยัดไปได้  6 แสนกว่าเหรียญ  ถ้าไม่ทัน 1 มีนาคม  6 แสนกว่าเหรียญจะต้องจ่ายก็ไม่เป็นไร   ก็จ่ายไปไม่ใช่เป็นปัญหาใหญ่ไม่ใช่เงินมากมาย  แต่ว่าก็เป็นข้อตกลงถ้าเป็นสิ่งที่ดีทั้งสองฝ่าย  ข้อตกลงนี้ไม่มีใครเขามาบังคับให้เราเซ็น  เป็นข้อตกลงที่ทั้งสองต้องเห็นพ้องต้องกันว่า  ได้ประโยชน์ด้วยกันเขาถึงจะเซ็นกัน   ฉะนั้น  รัฐบาลนี้จะดูแลเรื่องนี้อย่างดี  ก็ขอเรียนพี่น้องประชาชนว่าได้วิตกในส่วนนี้นะครับ

 

ประเทศไทยจะเป็นประเทศแรก ๆ ในโลก ที่จะใช้ระบบ Smart Card กับบัตรประชาชน 

                                เรื่องการขยายการจัดทำระบบให้บริการประชาชนทางด้านการทะเบียนและบัตรแบบใหม่ เรื่องนี้นับว่าประเทศไทยจะเป็นประเทศแรก ๆ ในโลก ที่จะใช้ระบบ Smart Card กับบัตรประชาชน  คือ          ผมต้องการจะให้ประชาชนถือบัตรเดียวแทนที่มีบัตรประชาชน บัตรข้าราชการ  บัตรประกันสุขภาพ 30 บาท  หลายบัตร  เพราะฉะนั้น  เราก็จะออกแบบให้ข้อมูลสามารถที่จะบรรจุอยู่ในบัตรเดียวกัน เช่น  บัตรประกันสังคม เป็นต้น  เมื่อบรรจุในบัตรเดียวกันก็จะใช้ระบบ  Smart Card  แต่ข้อมูลนั้นจะถูกเก็บไว้ในหน่วยงานแต่ละคน   แต่การ์ดจะถูกบรรจุชื่อ  ที่อยู่  อะไรต่ออะไร  บรรจุอยู่ในการ์ดใบเดียวกัน   อันนี้ก็จะทำให้รัฐบาลได้รู้ลักษณะว่าเรามีประชากรเท่าไหร่   และประชากรเหล่านั้นเป็นประชากรที่มีการศึกษาอย่างไร  เพศชายเพศหญิงเท่าไหร่ ข้อมูลเหล่านี้จะแน่นอนที่สุดในการบริหารในการแก้ปัญหาในการบริการประชาชนทั้งหลายก็จะแม่นยำขึ้น  เพราะในอดีตเราก็ใช้สถิติแบบเดา ๆ ข้อมูลต่าง ๆ ไม่แม่นยำ  ต่อไปก็จะแม่นยำขึ้น อันนี้ก็จะใช้เงินไม่มาก  ถ้าเปรียบเทียบกับการใช้เงินเพื่อได้มาซึ่งข้อมูลที่สำคัญคือข้อมูลของประชาชนของตัวเองเป็นสิ่งที่จะเป็นประโยชน์มาก  ก็ได้มอบหมายให้ส่วนราชการที่เกี่ยวข้องไปรีบประชุมไปวางแผนไปวางระบบ  และหลักการผมก็ได้ให้ไปแล้ว

 

จัดตั้งวิทยาลัยชุมชนใน 10 จังหวัด

                                อีกเรื่องที่น่าสนใจคือเรื่องการจัดตั้งวิทยาลัยชุมชน ซึ่งเป็นนโยบายของรัฐบาลที่ประกาศไว้กับรัฐสภา  จะตั้งวิทยาลัยชุมชนใน  10 จังหวัด  คือเลือกจังหวัดที่ไม่มีสถาบันอุดมศึกษา  เช่น  แม่ฮ่องสอน พิจิตร  ตาก  หนองบัวลำพู  บุรีรัมย์  มุกดาหาร  สระแก้ว อุทัยธานี  ระนอง และนราธิวาส  หลักการก็คือว่าจะไม่สร้างสถานที่ใหม่  จะใช้สถานที่ที่มีอยู่แล้ว  จะไม่ตั้งบุคลากรใหม่ จะใช้บุคลาการที่มีอยู่แล้วให้มากที่สุด  เพื่อที่จะเน้นเอาเงินทั้งหมดไปใช้เพื่อให้เกิดการสร้างคนมากกว่าการสร้างวัตถุ อันนั้นก็จะเน้นเพื่อการพัฒนาให้คนในท้องถิ่นได้มีอาชีพที่ดีขึ้น  มีความรู้ที่จะไปประกอบอาชีพได้มากขึ้น 

  

ต้องปรับมาตรฐานแรงงานให้เป็นมาตรฐานเดียวกับมิตรประเทศ

                                เมื่อวันพฤหัสบดีที่  21 กุมภาพันธ์  ผมได้ไปเปิดประชุมมาตรฐานแรงงานเพื่อการส่งออก  ได้บอกให้กับผู้เข้าร่วมสัมมนาซึ่งประกอบด้วย  ผู้ใช้แรงงาน นายจ้าง ภาคธุรกิจ  ภาคเอกชน และส่วนราชการ  ส่วนวิชาการ  ผมบอกกับเขาว่า วิธีการมองแรงงานในสมัยโบราณเริ่มมองมนุษย์เหมือนเครื่องจักร  มาแทนเครื่องจักร  หรือเป็นส่วนหนึ่งของการผลิต   เพราะฉะนั้น        ก็จะมองเรื่องของความสามารถในการทำงานได้กี่ชิ้นต่อวันเป็นหลัก  หลังจากนั้นก็เริ่มมีความรู้สึกว่ามนุษย์ก็มีจิตใจ  ก็เริ่มให้ความสนใจกับเรื่องมนุษย์สัมพันธ์มากขึ้น  หลังจากนั้นโลกเจริญขึ้น       ก็มองมากกว่านั้นคือมองว่า มนุษย์มีศักดิ์ศรีแห่งความเป็นมนุษย์มีสิทธิแห่งความเป็นมนุษย์อยู่   เพราะฉะนั้น  ก็ต้องมองสูงขึ้นไปอีก  และมองกระทบเรื่องของสิ่งแวดล้อมในการทำงาน และตอนหลังสิ่งเหล่านี้ก็ถูกนำมาใช้เป็นการกีดกันทางการค้าที่ไม่ใช่ลักษณะภาษี   ซึ่งมองดูก็เป็นการกีดกันทางการค้า  แต่มองดูก็เป็นเรื่องของการที่จะยกระดับของการดูแลมนุษย์ทั่วไปในโลกนี้ให้มีมาตรฐาน  มีการเคารพศักดิ์ศรีแห่การเป็นมนุษย์มากขึ้น  แม้กระทั่งไก่เวลาเขาจะซื้อไก่   เขาต้องกำหนดด้วยว่าระหว่างเลี้ยงไก่ กรงต้องขนาดเท่าไหร่  เขาต้องไม่ให้ทรมานไก่ระหว่างเลี้ยง  เพราะฉะนั้น  ไก่ต้องมีกรงขนาดเท่านี้ไม่อย่างนั้นเขาก็ไม่ซื้อ  มันก็เริ่มเป็นแบบนี้มากขึ้น  ดังนั้น เราเองจะต้องตื่นตัวปรับตัวและให้รู้ว่าถ้าเราคิดว่าเราจะส่งออก  และประเทศไทยเป็นประเทศที่อาศัยเศรษฐกิจของการส่งออกมามาก   เราก็ต้องคิดเหมือนกันว่าประเทศที่เจริญแล้วเริ่มบังคับแบบนี้  เราก็จะต้องมาปรับตัวเราให้ได้และก็ต้องหาตลาดใหม่ไปพร้อม ๆ กันด้วย  ก็เลยอธิบายให้เขาฟังและก็บอกกับเขาว่ารัฐบาลเองโดยกระทรวงต่างประเทศ  ก็จะใช้ระบบ MRA  (Mutual Recognition Arrangement)   คือหมายความว่าประเทศไหนมีมาตรฐานประเทศที่เป็นมิตร       ต่อกันจะต้องใช้ระบบนี้คือ ถ้ามาตรฐานต่างกันก็ต้องมาบอกกันมาคุยกันให้รู้ล่วงหน้า  เราจะได้ปรับมาตรฐานให้เป็นมาตรฐานเดียวกัน   แล้วถึงจะค้าขายกันต่อ  แต่ถ้าเป็นมิตรประเทศอยู่ ๆ มาถึงนึกอยากจะตั้งกฎอะไรขึ้นมาก็ตั้ง  ซึ่งแบบนั้นไม่ใช่มิตรประเทศที่ถูกต้อง   วิธีนี้เราก็จะต้องตั้งกฎของเรากับเขาบ้างเหมือนกัน ไม่อย่างนั้นเราก็เสียเปรียบตลอด นี่ก็เป็นสิ่งที่ได้พูดกับผู้ใช้แรงงาน         ผู้ว่าจ้างทั้งหลายต้องปรับตัวอย่างไร

 

รับฟังปัญหาการท่องเที่ยวของจังหวัดภูเก็ต

                                เมื่อวันพฤหัสดีที่ 21 กุมภาพันธ์   ผมได้เดินทางไปจังหวัดภูเก็ต  สัปดาห์ที่ผ่านมาผมเดินทางเยอะหน่อย  ไปเชียงราย  ไปภูเก็ต  กระบี่  และก็มาที่ศรีสะเกษ   ผมไปรับฟังเรื่องของการส่งเสริมการท่องเที่ยวของจังหวัดภูเก็ตว่ามีปัญหาอะไรบ้าง  เพราะทราบมาว่ามีปัญหาหลาย ๆ อย่าง  เช่น  เรื่องของการกำจัดน้ำเสีย  ขยะ  เรื่องของแหล่งท่องเที่ยวเริ่มมีปัญหาบ้างบางจุด  ก็จะไปดูว่าจะแก้ปัญหาอย่างไร  รวมทั้งที่เกาะ    พีพีของจังหวัดกระบี่ด้วย   ก็ไปรับฟังและเขาอยากได้ศูนย์ประชุมนานาชาติที่ภูเก็ต  เพราะภูเก็ตเป็นเมืองที่มี   ผู้คนมีนักท่องเที่ยวที่กระเป๋าหนักไปเที่ยวกันเยอะถ้าการมีศูนย์ประชุมก็จะช่วยได้ อันนั้นก็เป็นสิ่งที่จะเสริมสร้างการท่องเที่ยวให้เข้มแข็ง  เพราะต่อไปนั้นทุกประเทศจะแข่งขันเรื่องการท่องเที่ยว  การท่องเที่ยวจะเป็นอุตสาหกรรมที่ได้เงินตราต่างประเทศมาก  และเงินเหล่านั้นจะลงถึงมือประชาชนได้รวดเร็วที่สุด  เพราะเนื่องจากว่านักท่องเที่ยวเข้ามาก็ใช้เงินอยู่ในภาคประชาชน  ภาคเอกชน ก็ไปรับฟังปัญหาเสร็จเรียบร้อย 

 

การสร้างความเข้มแข็งให้กับอาเซียน

                                ตอนค่ำผมก็ไปร่วมงานเลี้ยงอาหารค่ำให้แก่คณะรัฐมนตรีอาเซียนและคู่สมรส  ซึ่งเดินทางมาประชุมรัฐมนตรีต่างประเทศอาเซียนอย่างไม่เป็นทางการที่ภูเก็ต  ผมก็ได้มีโอกาสพูดคุยกับเขาหลายเรื่อง  โดยเฉพาะอย่างยิ่งเรื่องการสร้างความเข้มแข็งให้กับอาเซียน เรื่องการที่ผมได้ริเริ่มโครงการ ACD Asian Cooperation  Dialogue  ก็คือเพื่อให้ประเทศในเอเชียได้มีการค้าขายกันมากขึ้น  ระบบค้าขายหักบัญชีบ้าง  การลงทุนร่วมกันในประเทศเอเชียทั้งหลาย   เขาก็พอใจกันพอสมควรทีเดียว  ตอนนี้อาเซียนทั้งอาเซียนค่อนข้างจะสนับสนุนโครงการ  ACD  ที่ประเทศไทยเป็นคนริเริ่ม   วันนี้ก็มีอาเซียน  มีอินเดียแล้ว  เกาหลีเหนือ  บาห์เรน  มาแล้ว   เรารอจีนถ้าจีนมาอีกประเทศหนึ่งก็คงสามารถเริ่มประชุมได้  อันนี้ก็จะรายงานความคืบหน้าให้พี่น้องประชาชนทราบอีกครั้งหนึ่ง  ถือว่าเป็นการประชุมอย่างไม่เป็นทางการ   บังเอิญผมเป็นอดีตรัฐมนตรีต่างประเทศเพื่อนบางคนก็ยังเป็นรัฐมนตรีต่างประเทศอยู่  ก็เลยมีการพูดจากันแบบคุ้นเคยกัน  ก็ได้ความคิดเห็นที่ดีหลายอย่าง

 

เร่งหาแนวทางแก้ไขปัญหาแหล่งท่องเที่ยวในภาพรวมที่จังหวัดกระบี่

หลังจากนั้นวันศุกร์ที่  22 กุมภาพันธ์   ผมก็ขึ้นเฮลิคอปเตอร์ตรวจดูเกาะต่าง ๆ  โดยเฉพาะเกาะพีพี   เกาะมาหยาที่ไปถ่ายภาพยนตร์คราวที่แล้ว  เกาะลันตา   ก็ไปที่กระบี่  เขาก็รายงานปัญหาข้อขัดข้องว่าทำไมเกาะพีพีมีปัญหาหลายอย่าง   ไฟฟ้าก็ไม่มี  ต้องใช้ไฟของเอกชน  น้ำก็ไม่มี  ที่กำจัดขยะ  เตาเผาขยะที่ทำไว้ปรากฏว่าค่าบริหารแพงมาก เลยปิดเครื่องไว้  บ่อบำบัดน้ำเสียก็ไม่ได้ใช้งาน  รัฐมนตรีกระทรวงวิทย์ฯ ก็เลยลงเรือไปดูอย่างใกล้ชิด   ก็จะเอามารายงานหาทางแก้ไขปัญหาโดยด่วน  เพราะไม่เช่นนั้นศักยภาพของการท่องเที่ยวที่ดี ๆ จะเสียหายไป  ผมไปดูที่กระบี่  พี่น้องครับเป็นครั้งแรกที่พูดอย่างไม่อายเลยว่า  เพิ่งเป็นครั้งแรกที่ได้ไปกระบี่  ได้รับรายงานว่ากระบี่มีอะไรบ้างที่เป็นแหล่งท่องเที่ยว  ท่านเชื่อมั๊ยครับว่าที่กระบี่มีน้ำตกร้อน 2 แห่ง  แห่งหนึ่งเป็นน้ำตกร้อนน้ำจืด  อีกแห่งเป็นน้ำตกร้อนน้ำเค็ม  มีนกกระแต้วแร้วท้องดำซึ่งกำลังจะสูญพันธุ์  นักท่องเที่ยวไปดูกันเยอะ  ผมฟังแล้วนักท่องเที่ยวไปอยู่ที่กระบี่อยู่นานด้วย  เราจะต้องส่งเสริมกัน  ผมเลยให้การท่องเที่ยวแห่งประเทศไทยเชิญผู้ว่าราชการจังหวัดภูเก็ต  พังงา  และกระบี่ไปทำการบ้านแล้วมานั่งคุยกัน  ถึงแนวทางที่เราจะมองภาพรวมของแหล่งท่องเที่ยวแห่งนี้  เพื่อจะรักษาไว้ให้มีความเป็นธรรมชาติที่ยั่งยืน  และขณะเดียวกันก็มีสิ่งอำนวยความสะดวกเพื่อการท่องเที่ยวที่ไม่กระทบต่อธรรมชาติให้มากที่สุด  ซึ่งรัฐบาลก็จะเข้าไปช่วยดูแลกันอย่างเต็มที่  เพื่อให้แหล่งท่องเที่ยวแห่งนี้เป็นแหล่งท่องเที่ยวที่ทำเงินให้กับประเทศและประชาชนในแถบนั้นเป็น อย่างดี 

 

เชิญชวนพี่น้องชาวจังหวัดสมุทรปราการไปใช้สิทธิเลือกตั้งสมาชิกวุฒิสภา

                                วันนี้ก็รบกวนเวลาพี่น้องประชาชนมามากนะครับ   วันอาทิตย์พรุ่งนี้  24 กุมภาพันธ์  ขอเชิญชวนพี่น้องชาวจังหวัดสมุทรปราการไปใช้สิทธิเลือกตั้งสมาชิกวุฒิสภาของจังหวัดแทนตำแหน่งที่ว่าง  ที่คุณพากเพียร วิริยะพันธุ์  เสียชีวิตไปเมื่อเดือนมกราคมที่ผ่านมา  พรุ่งนี้ขอให้ไปใช้สิทธิกันเยอะ ๆ ครับ  เพราะว่าประชาธิปไตยนั้นจะมีความหมายต่อเมื่อประชาชนไปใช้สิทธิเยอะ  ถ้าเมื่อไหร่ประชาชนใช้สิทธิน้อย  ประชาธิปไตยก็จะไม่แข็งแรง  อันนี้เป็นกติกาและประชาชนก็ต้องถือว่าอันนี้คือหน้าที่ที่ท่านจะรักษาประชาธิปไตยไว้  เพราะฉะนั้น  อย่าเบื่ออย่าหน่ายต่อการเมือง  เมื่อถึงเวลาต้องใช้สิทธิ  ท่านก็ต้องไปใช้สิทธิครับ  ก็ขอเรียนพี่น้องประชาชนที่อยู่จังหวัดสมุทรปราการไปใช้สิทธิกันทั้งจังหวัดนะครับ  เพราะเป็นการเลือกตั้งวุฒิสมาชิกนะครับ  ก็ขอเชิญพี่น้องด้วยครับ

 

                                วันนี้ผมคงจะไม่พูดถึงภารกิจในสัปดาห์หน้า เพราะเกินเวลามาเยอะแล้ว  ก็ขอขอบคุณพี่น้องประชาชนอีกครั้งหนึ่ง  ที่ได้ติดตามรับฟังรายการที่ผมมาเล่าเรื่องให้พี่น้องฟังประจำสัปดาห์ทุกสัปดาห์           ขอขอบคุณครับขอให้พี่น้องมีความสุขความเจริญตลอดไปครับ สวัสดีครับ

 

-------------------------------------

 

ฝ่ายวิเคราะห์ข่าว  สำนักโฆษก

จินตนา/ถอดเทป/พิมพ์