(ฉบับย่อ)

คำแถลงประกอบงบประมาณรายจ่าย

ประจำปีงบประมาณ พ.ศ. 2546

พันตำรวจโท ทักษิณ  ชินวัตร  นายกรัฐมนตรี

แถลงต่อสภาผู้แทนราษฎร

วันพุธที่ 26 มิถุนายน พุทธศักราช 2545

---------------

 
ท่านประธานสภาผู้แทนราษฎรที่เคารพ ท่านสมาชิกผู้ทรงเกียรติ

 

                        กระผม พันตำรวจโท ทักษิณ ชินวัตร นายกรัฐมนตรี ขอเสนอร่างพระราชบัญญัติงบประมาณรายจ่าย ประจำปีงบประมาณ พ.ศ. 2546 ในนามคณะรัฐมนตรี โดยมีหลักการและเหตุผล ดังนี้
หลักการ

                        1.   ตั้งงบประมาณรายจ่ายประจำปีงบประมาณ พ.ศ. 2546 เป็นจำนวนไม่เกิน 999,900,000,000 บาท (เก้าแสนเก้าหมื่นเก้าพันเก้าร้อยล้านบาท)

                        2.   ตั้งรายจ่ายชดใช้เงินคงคลัง
เหตุผล

                        1. เพื่อให้ส่วนราชการและรัฐวิสาหกิจได้มีงบประมาณรายจ่าย ประจำปีงบประมาณ พ.ศ. 2546  สำหรับใช้เป็นหลักในการใช้จ่ายเงินแผ่นดิน

                        2. เพื่อปฏิบัติตามกฎหมายว่าด้วยเงินคงคลัง และกฎหมาย  ว่าด้วยวิธีการงบประมาณ  ที่กำหนดให้ตั้งรายจ่ายชดใช้เงินคงคลังตามที่ได้จ่ายไปแล้ว

 
ท่านประธานที่เคารพ

 

                   รัฐบาลขออนุญาตเสนอคำแถลงประกอบนโยบายงบประมาณรายจ่าย ประจำปี พ.ศ. 2546  ฉบับสมบูรณ์เป็นเอกสาร และขอสรุปหลักการและสาระสำคัญบางประการโดยย่อ ดังนี้

                   เมื่อวันที่  26 กุมภาพันธ์  2544  กระผมในฐานะหัวหน้าคณะรัฐบาลได้นำเรียนท่านสมาชิกรัฐสภาผู้ทรงเกียรติได้รับทราบถึงเจตนารมณ์  ยุทธศาสตร์ และนโยบายของรัฐบาล  โดยได้ระบุถึงภารกิจเร่งด่วนและสำคัญยิ่งของรัฐบาล 2 ประการ คือ

                        1.  หยุดการหดตัวของเศรษฐกิจ

                        2.   แก้ไขและปรับเปลี่ยนโครงสร้างใหม่ให้กับระบบเศรษฐกิจ และสังคมไปสู่ความมีเสถียรภาพ และความมั่นคงที่ยั่งยืนของประเทศชาติ

                        บัดนี้  นับเป็นเวลา 16 เดือนตั้งแต่รัฐบาลได้เข้ามารับหน้าที่บริหารราชการแผ่นดิน สถานการณ์ต่าง ๆ  ของประเทศได้ปรับตัวดีขึ้นอย่างเป็นรูปธรรม  เศรษฐกิจไทยได้มีการฟื้นตัวและหยุดการถดถอยตั้งแต่ต้นปี พ.ศ.2545  และเป็นที่ยอมรับของกองทุนการเงินระหว่างประเทศและสถาบันวิเคราะห์เศรษฐกิจของภาคเอกชน ทั้งในประเทศและต่างประเทศ

                        รัฐบาลตระหนักดีว่า ปัจจัยเสี่ยงทั้งภายในและภายนอกประเทศยังมีอยู่มาก ดังนั้น การเร่งรัดปรับโครงสร้างเศรษฐกิจและสังคมขั้นพื้นฐานของประเทศอย่างจริงจัง  จึงเป็นภารกิจสำคัญที่รัฐบาลจะต้องดำเนินการอย่างต่อเนื่อง เพื่อให้เศรษฐกิจไทยขยายตัวอย่างยั่งยืนและมีเสถียรภาพมั่นคง และจะต้องพัฒนาศักยภาพผู้ประกอบการไทยให้มีขีดความสามารถสูงขึ้นในการแข่งขันทั้งตลาดในประเทศและต่างประเทศ  ต้องสร้างสังคมการเรียนรู้ที่ทันสมัยและพร้อมที่จะก้าวเข้าสู่เศรษฐกิจยุคใหม่ และสร้างภูมิคุ้มกันที่สามารถป้องกันความผันผวนจากต่างประเทศ ตลอดจนเพิ่มคุณภาพชีวิตของประชาชน กระผมขอกล่าวถึงภาวะเศรษฐกิจทั่วไป  ฐานะและนโยบายการเงินการคลังของประเทศที่สำคัญ ดังต่อไปนี้

 
ภาวะเศรษฐกิจทั่วไป

                        เมื่อรัฐบาลเข้ามารับหน้าที่บริหารประเทศก็ได้ทำการฟื้นฟูเศรษฐกิจโดยใช้นโยบายและมาตรการในการสร้างความเข้มแข็งกับเศรษฐกิจระดับรากหญ้า  ผ่านโครงการกองทุนหมู่บ้านและชุมชนเมือง  โครงการหนึ่งตำบลหนึ่งผลิตภัณฑ์  ธนาคารประชาชน  และการพักชำระหนี้เกษตรกร  รวมทั้งการเร่งรัดส่งเสริมการท่องเที่ยว  การเพิ่มกำลังซื้อภาคอสังหาริมทรัพย์ ที่มีส่วนสำคัญที่ทำให้เกิดการขยายตัวทางเศรษฐกิจในปี พ.ศ. 2544            

ในปี พ.ศ. 2545  เศรษฐกิจได้ขยายตัวต่อเนื่องและสูงขึ้นถึงร้อยละ 3.9 ในไตรมาสแรก เทียบกับร้อยละ 1.8 ในปลายปีที่แล้ว  ที่สำคัญคือการฟื้นตัวครั้งนี้เกิดขึ้นอย่างสมดุลทั้งภาคเศรษฐกิจในประเทศและต่างประเทศ  ต่างจากในอดีตที่เศรษฐกิจไทยมักจะปรับตามภาวะเศรษฐกิจภายนอกประเทศเป็นหลัก  ภาพรวมเศรษฐกิจปี พ.ศ. 2545 อาจสรุปได้ดังนี้

- การบริโภคและการลงทุนภาคเอกชน ในไตรมาสแรกขยายตัว  ร้อยละ 3.6 และ 7.8 ตามลำดับ

- อัตราเงินเฟ้อในระยะ 5 เดือนแรก เท่ากับร้อยละ 0.4

- ดุลการค้าและดุลบัญชีเดินสะพัดในระยะ 4 เดือนแรก เกินดุล 432 และ 1,660 ล้านเหรียญสหรัฐฯ ตามลำดับ

- ทุนสำรองเงินตราต่างประเทศในไตรมาสแรกมีจำนวน 33,600 ล้านเหรียญสหรัฐ หรือประมาณ 7 เดือนของการนำเข้าสินค้า

- ดัชนีตลาดหลักทรัพย์เพิ่มขึ้นจาก 303.8 จุด เมื่อปลายปี พ.ศ. 2544 เป็น 407.9 จุด เมื่อปลายเดือนพฤษภาคม พ.ศ. 2545

การขยายตัวของเศรษฐกิจในช่วงครึ่งปีหลังของปี พ.ศ. 2545 รัฐบาลคาดการณ์ว่าอัตราการขยายตัวทางเศรษฐกิจจะเป็นไปตามประมาณการ ร้อยละ 2.5–ร้อยละ 3.5 และร้อยละ 3.0–ร้อยละ 4.0 ในปี พ.ศ. 2545 และ พ.ศ. 2546 และจะเพิ่มสูงขึ้นหากได้รับการสนับสนุนงบประมาณปี พ.ศ. 2546 ตามที่รัฐบาลนำเสนอต่อสภาผู้แทนราษฎรในวันนี้

 

ฐานะและนโยบายการคลัง

                   ในปีงบประมาณ พ.ศ. 2546 ฐานะการคลังของประเทศมีแนวโน้มดีขึ้น ในด้านรายได้  รัฐบาลคาดว่าจะสามารถจัดเก็บรายได้สุทธิทั้งสิ้น 865,000 ล้านบาท เพิ่มขึ้นร้อยละ 5.1 จากปีก่อน หรือร้อยละ 15.5 ของผลิตภัณฑ์มวลรวมในประเทศ และเมื่อหักการจัดสรรภาษีมูลค่าเพิ่มให้องค์กรปกครองส่วนท้องถิ่น จำนวน 40,000 ล้านบาทแล้ว คงเหลือรายได้ตามพระราชบัญญัติงบประมาณรายจ่ายของ  รัฐบาลจำนวน 825,000 ล้านบาท หรือร้อยละ 14.8 ของผลิตภัณฑ์มวลรวมในประเทศ  ซึ่งรัฐบาลมั่นใจว่าจะจัดเก็บได้ตามเป้าหมาย เพราะว่าในปีงบประมาณ 2545 รัฐบาลก็เก็บได้เกินประมาณการถึงกว่า 40,000 ล้านบาท ซึ่งนับเป็นยอดรวมแล้วก็ใกล้เคียงกับประมาณการรายได้ของปีงบประมาณ 2546

                        ด้านรายจ่าย รัฐบาลได้ปรับเปลี่ยนวัตถุประสงค์การจัดทำงบประมาณจากการเน้นการ  ใช้จ่ายเพื่อการฟื้นตัวทางเศรษฐกิจในงบประมาณปีก่อนมาเป็นการปรับปรุงโครงสร้างทางเศรษฐกิจเป็นหลักภายใต้วัตถุประสงค์ดังกล่าว รัฐบาลได้วางกรอบในการจัดทำงบประมาณ 3 ประการ ประกอบด้วย

                        ประการแรก รัฐบาลจะส่งเสริมภาคเอกชนให้กลับมาเป็นกำลังหลักในการสร้างความเจริญเติบโตอย่างมีคุณภาพ โดยภาครัฐจะเป็นผู้ดูแลบริการและอำนวยความสะดวกภาคเอกชนให้สามารถดำเนินการได้เต็มศักยภาพ และเพิ่มความสามารถในการแข่งขันกับนานาชาติ

            ประการที่สอง  รัฐบาลใช้งบประมาณรายจ่ายประจำปีเป็นเพียงมาตรการหนึ่งในการ  ปรับปรุงโครงสร้างทางเศรษฐกิจและพัฒนาประเทศ  และจะสัมฤทธิ์ผลก็ต่อเมื่อมีการดำเนินนนโยบายและมาตรการเสริมด้านอื่นๆ ในด้านนโยบายการเงิน อาทิเช่น มาตรการการเงินผ่อนปรน การปฎิรูปสถาบันการเงิน โดยเฉพาะการปล่อยสินเชื่อของระบบธนาคารให้ขยายตัวตามปกติ ในด้านการคลัง อาทิเช่น การปรับระบบภาษี  ส่งเสริมศักยภาพการแข่งขันและการเพิ่มการผลิต การลดต้นทุนและมาตรการอื่น อาทิเช่น การส่งเสริมเทคโนโลยี และการตลาด ให้สอดคล้องกัน

            ประการสุดท้าย เป้าหมายสำคัญงบประมาณปี พ.ศ. 2546 และปีต่อๆ ไป รัฐบาลจะมุ่งพัฒนา เสริมสร้างการขยายตัวทางเศรษฐกิจ โดยมีเสถียรภาพและความยั่งยืนทางการคลัง และมีเป้าหมายสำคัญที่จะมุ่งลดการขาดดุลในงบประมาณลงอย่างต่อเนื่องเพื่อไปสู่การตั้งงบประมาณที่สมดุลโดยเร็ว 

                        ภายใต้กรอบนโยบายมหภาคและเป้าหมายการพัฒนาดังกล่าว รัฐบาลได้กำหนดวงเงิน  งบประมาณรายจ่ายในปีงบประมาณรายจ่ายในปี พ.ศ. 2546 รวมทั้งสิ้น 999,900 ล้านบาท หรือคิดเป็นร้อยละ 17.9 ของผลิตภัณฑ์มวลรวมในประเทศ  ซึ่งสอดคล้องกับภาวะเศรษฐกิจที่มีความผันผวนและความต้องการของระบบเศรษฐกิจที่กำลังอยู่ในภาวะฟื้นตัว และยังต้องดำเนินนโยบายงบประมาณขาดดุลเพียงจำนวน 174,900 ล้านบาทหรือน้อยกว่า แต่เนื่องจากความจำเป็นที่จะต้องเร่งการกระตุ้นเศรษฐกิจเหมือนปีก่อนลดลง ดังนั้นรัฐบาลจะลดการขาดดุลและจำกัดการก่อหนี้เพิ่มเติมโดยไม่จำเป็น รัฐบาลจะคำนึงถึงประโยชน์และความคุ้มค่าของการใช้จ่าย รวมทั้งความสามารถในการชำระคืนหนี้ด้วยตนเองและรัฐวิสาหกิจผู้ก่อหนี้เป็นสำคัญ

                        ปัจจุบันฐานเงินคงคลัง ณ สิ้นเดือนพฤษภาคม พ.ศ. 2545 มีจำนวนทั้งสิ้น 75,701 ล้านบาท ซึ่งเป็นระดับที่มั่นคง สอดคล้องกับการขยายตัวของระบบเศรษฐกิจ  โดยรัฐบาลจะบริหารฐานะเงินคงคลังให้อยู่ในระดับที่เพียงพอ และจำเป็นต่อการบริหารรายรับและรายจ่ายของรัฐให้มีประสิทธิภาพ ประหยัด และลดต้นทุนการบริหารให้น้อยลงต่อไป

 
ฐานะและนโยบายการเงิน
                   รัฐบาลได้เร่งรัดแก้ไขปัญหาสถาบันการเงินอย่างต่อเนื่อง เช่น การแก้ไขหนี้ที่ไม่ก่อให้เกิดรายได้ของบรรษัทบริหารสินทรัพย์ของรัฐให้รวดเร็วและมีประสิทธิภาพมากขึ้น ซึ่งการดำเนินการดังกล่าวส่งผลให้ฐานะการประกอบการของระบบสถาบันการเงินดีขึ้นเป็นลำดับ เพื่อให้สถาบันการเงินเริ่มปล่อยสินเชื่อให้ธุรกิจเพิ่มขึ้น   ซึ่งจะช่วยให้เศรษฐกิจสามารถขยายตัวได้มากขึ้น    และเพิ่มการจ้างงานในระยะต่อไป

                        อย่างไรก็ตาม รัฐบาลตระหนักดีว่าปัญหาสถาบันการเงินที่ปรับตัวดีขึ้นยังจำเป็นต้อง    ติดตามและแก้ปัญหาที่เหลืออยู่ให้เบ็ดเสร็จ เพื่อให้ระบบการเงินสามารถทำหน้าที่ได้อย่างสมบูรณ์ในการสนับสนุนให้เศรษฐกิจสามารถฟื้นตัวได้อย่างต่อเนื่องและถาวร เช่น การแก้ไขปัญหากองทุนฟื้นฟูและพัฒนาระบบสถาบันการเงิน ซึ่งรัฐบาลได้กำหนดแนวทางการแก้ปัญหาดังกล่าวไว้แล้ว โดยไม่สร้างภาระ ทั้งปัจจุบันและในอนาคตต่อรัฐบาลจนเกินไป

 
สาระสำคัญของงบประมาณรายจ่ายประจำปีงบประมาณ  พ.ศ. 2546

 
ท่านประธานที่เคารพ

                                ปีงบประมาณ 2546 ถือเป็นมิติใหม่ในการปฏิรูประบบงบประมาณของประเทศ กล่าวคือ รัฐบาลได้ปรับเปลี่ยนกระบวนการจัดทำงบประมาณให้เป็นเครื่องมือการจัดสรรทรัพยากรที่มีประสิทธิภาพอย่างแท้จริง โดยปรับปรุงระบบการจัดการ การบริหาร การเบิกจ่าย และการติดตามประเมินผล ให้มีความทันสมัย  สามารถกำกับ   ตรวจสอบและวัดผลสำเร็จในการดำเนินงานได้อย่างใกล้ชิด   และมุ่งสู่การ    ลดต้นทุนการบริหารงานภาครัฐอย่างแท้จริง

                        การจัดสรรงบประมาณปี 2546 รัฐบาลมีข้อจำกัดในการชำระหนี้ ความจำเป็นในการ ปรับปรุงโครงสร้างทางเศรษฐกิจและสังคม การแก้ไขปัญหาความยากจนและการเพิ่มศักยภาพการแข่งขันของประเทศ ดังนั้น  จึงต้องกำหนดกรอบวงเงินให้เหมาะสม โดยคำนึงถึงเป้าหมายที่ชัดเจนและประสิทธิ-ภาพเป็นสำคัญ อยู่บนพื้นฐานของความรอบคอบครบถ้วนตามองคาพยพของรัฐเท่าที่จำเป็นตามที่ปฏิรูปใหม่ โดยมุ่งผลลัพธ์ต่อประชาชนโดยตรง  รัฐบาลจะไม่มุ่งการสร้างอาณาจักรให้กับหน่วยงานใดหน่วยงานหนึ่ง แต่มุ่งจัดสรรงบประมาณและกระจายอำนาจ รับใช้ประชาชนตามภาระหน้าที่ของหน่วยงานให้ตรง ประหยัดและเหมาะสมกับกรอบยุทธศาสตร์ที่กำหนด   นอกจากนี้ ได้เริ่มนำแนวทางการจัดทำงบประมาณแบบมุ่งเน้น ผลงานมาใช้ควบคู่กับการจัดทำงบประมาณฐานศูนย์เพื่อลดรายจ่ายที่ซ้ำซ้อน ไม่คุ้มค่า และเพื่อให้บรรลุผลเป็นรูปธรรม

รัฐบาลได้เสนอกฎหมายปฏิรูประบบราชการ ซึ่งเป็นการจัดกลุ่มภารกิจการบริการและหน้าที่ภาครัฐตามจำเป็นของประเทศ ดังนั้น งบประมาณรายจ่ายปี 2546 จึงได้ปรับโครงสร้างแผนงาน   ต่าง ๆ ตามกลุ่มภารกิจ ซึ่งจะทำให้เกิดความชัดเจนในการเชื่อมโยงการใช้จ่ายงบประมาณ การติดตามประเมินผล และกำหนดต้นทุนของภารกิจของหน่วยงานภาครัฐอย่างชัดเจนกว่าที่เคยเป็นมา

งบประมาณปี 2546 มีวิธีการจัดสรรที่ต่างไปจากเดิมคือ มีการใช้ยุทธศาสตร์การพัฒนาประเทศของรัฐบาลเป็นตัวนำและได้กำหนดวิธีการในการจัดสรรงบประมาณ ยุทธศาสตร์ในการจัดสรร  งบประมาณปี 2546 เพื่อให้ตอบสนองต่อนโยบายเร่งด่วนต่อเนื่อง นโยบายสำคัญ ปัญหาเร่งด่วนสำคัญของชาติ และกรอบแผนพัฒนาฯ ฉบับที่ 9 และแผนปฏิรูประบบราชการเป็นหลัก มียุทธศาสตร์ที่สำคัญ 5  ด้าน ดังนี้

1. ยุทธศาสตร์การฟื้นฟูและพัฒนาเศรษฐกิจ 153,333 ล้านบาท หรือ  ร้อยละ 15.3 เพื่อให้การฟื้นตัวของเศรษฐกิจกระจายทั่วถึงทุกส่วนของสังคม รวมทั้งให้มีเสถียรภาพและความยั่งยืน โดยมีกลุ่มผู้รับผลประโยชน์ อาทิ

·         ผู้ประกอบการส่งออก จะได้รับบริการข้อมูลทางการค้าและมีตลาดสินค้าส่งออกเดิมและใหม่อย่างน้อย 11 กลุ่มตลาด

·         ผู้ประกอบการท่องเที่ยว ได้รับบริการแหล่งท่องเที่ยวเพิ่มขึ้นจากเดิม 166 แห่ง รวมทั้งการโฆษณาและประชาสัมพันธ์ดึงดูดนักท่องเที่ยวจากต่างประเทศทั้งตลาดเดิมและตลาดใหม่

·         ผู้ประกอบการก่อสร้างและอสังหาริมทรัพย์ ได้รับการชดเชยราคาวัสดุ 2,000 ล้านบาท และการประเมินราคาอสังหาริมทรัพย์ประมาณ 630,000 แปลง ควบคู่ไปกับมาตรการเสริมด้าน  อื่น ๆ

·         ประชาชนในท้องถิ่นได้รับบริการในการเพิ่มประสิทธิภาพการบริหารกองทุนหมู่บ้านและได้จัดสรรงบประมาณจำนวน 800 ล้านบาท สนับสนุนกระบวนการพัฒนาผลิตภัณฑ์ของท้องถิ่น ในรูปของโครงการหนึ่งตำบล หนึ่งผลิตภัณฑ์ อย่างเป็นระบบครั้งแรก และเน้นการให้คำปรึกษา แนะนำและ ถ่ายทอดความรู้ด้านการผลิต การจัดการ การพัฒนาผลิตภัณฑ์และบรรจุภัณฑ์ ประมาณ 400,000 ราย

2.    ยุทธศาสตร์การปรับโครงสร้างของประเทศเพื่อเพิ่มขีดความสามารถในการ    แข่งขันที่ยั่งยืน 55,925 ล้านบาท หรือร้อยละ 5.6 เพื่อให้ระบบเศรษฐกิจของประเทศไทยมีภูมิคุ้มกันที่เอื้อต่อการปรับตัวเมื่อได้รับผลกระทบจากเศรษฐกิจโลก โดยมีกลุ่มผู้ได้รับประโยชน์ ดังนี้

·         เกษตรกรทั่วไป ได้รับบริการในเทคโนโลยีการเพิ่มผลผลิตขึ้น ปศุสัตว์ 2.1 ล้าน ครัวเรือน เกษตรกรรม 340,000 ราย ยางพารา 190,000 ไร่ และจัดสรรน้ำชลประทานในพื้นที่การเกษตร  27 ล้านไร่ เป็นต้น

·         ผู้ประกอบการอุตสาหกรรม    ได้รับบริการในการเพิ่มประสิทธิภาพการผลิต การกำกับดูแลและควบคุมคุณภาพสินค้าอุตสาหกรรม การถ่ายทอดเทคโนโลยีการผลิตและการจัดตั้งธุรกิจขนาดกลางและขนาดย่อม  5,400 ราย  เป็นต้น

3. ยุทธศาสตร์การพัฒนาสังคม การแก้ไขปัญหาความยากจนและยกระดับคุณภาพชีวิต 443,680 ล้านบาท  หรือร้อยละ 44.4 เพื่อให้คนไทยสามารถปรับตัวได้ทันต่อการเปลี่ยนแปลงของโลกและต่อการใช้ประโยชน์จากเทคโนโลยีและวิทยาการใหม่ๆอย่างรู้เท่าทัน โดยมีกลุ่มผู้ได้รับประโยชน์ ดังนี้

·         คนยากจน เด็ก ผู้ด้อยโอกาส คนชรา คนพิการ และผู้ยากไร้ ได้รับสวัสดิการสังคมและสังคมสงเคราะห์รวม 2.9 ล้านคน และได้รับการอบรมฝึกอาชีพ 20,000 คน

·         นักเรียน นักศึกษาที่มีฐานะยากจนหรือขาดแคลนทุนทรัพย์ ในการศึกษาเล่าเรียน  ได้รับบริการกู้ยืมเงินเพื่อเป็นทุนการศึกษา 300,000 คน/ปี

·         เกษตรกรผู้พักชำระหนี้ ของ ธกส. ได้รับการฟื้นฟูอาชีพ  อีกจำนวน 200,000 ราย ครบจำนวนตามเป้าหมายการพักชำระหนี้และลดภาระหนี้ 2.2 ล้านราย และได้ขยายเป้าหมายลูกหนี้ของสถาบันเกษตรกร 5,161 แห่ง ให้ได้รับโอกาสในการลดภาระหนี้เช่นเดียวกับลูกหนี้ ธกส. อีกจำนวน   1.1 ล้านราย รวมเป็น 3.3 ล้านราย

·         แรงงานและผู้ว่างงาน ได้รับบริการการจัดหางาน 1 ล้านคน และได้รับการคุ้มครองสิทธิและผลประโยชน์ตามกฎหมาย

·         เด็ก เยาวชนทุกคน และประชาชนทั่วไป ได้รับบริการการจัดการศึกษา ขั้นปฐมวัย 1.9 ล้านคน ขั้นพื้นฐาน 10.8 ล้านคน ระดับอุดมศึกษา 783,400 คน และการศึกษาตลอดชีวิต 1.7 ล้านคน

·         ประชาชนคนไทย ได้รับบริการด้านสุขภาพด้วยการสร้างหลักประกันสุขภาพถ้วนหน้าที่มีมาตรฐานอย่างทั่วถึงและเป็นธรรม 45  ล้านคน

·         ประชาชนทั่วไปและผู้ติดยาเสพติด ได้รับบริการคุ้มครองป้องกันภัยจากยาเสพติดโดยการป้องกันและปราบปรามผู้เกี่ยวข้องกับยาเสพติด 88,000 ราย และบำบัดผู้ติดยาเสพติดทั้งระบบสมัครใจ  ระบบบังคับและระบบต้องโทษ 647,500 ราย

4.  ยุทธศาสตร์การต่างประเทศและความมั่นคงเพื่อส่งเสริมการพัฒนาประเทศ 87,003 ล้านบาท หรือร้อยละ 8.7 เพื่อเพิ่มประสิทธิภาพการบริหารจัดการเชิงบูรณาการในการปฎิบัติภารกิจในต่างประเทศ การรักษาความมั่นคงของประเทศ อธิปไตยและบูรณภาพแห่งดินแดน

5. ยุทธศาสตร์การบริหารจัดการประเทศ 259,959 ล้านบาท หรือร้อยละ26 เพื่อให้บริการประชาชนในภารกิจทั่วไป ภารกิจตามกฎหมายที่กำหนดให้เป็นภารกิจของรัฐ และการชำระหนี้เงินกู้ของประเทศพร้อมดอกเบี้ยตามกำหนดการชำระหนี้

·    โดยในภาพรวมทั้งหมดจากยุทธศาสตร์ข้างต้นประชาชนคนไทยทั้งประเทศจะได้รับผลประโยชน์อย่างครบถ้วนจากโครงสร้างพื้นฐาน ระบบการคมนาคมขนส่ง สื่อสารและสาธารณูปโภค  ต่าง ๆ การรักษาความปลอดภัย การบรรเทาสาธารณภัย การบริการจากกระบวนการยุติธรรม             การต่างประเทศ  การทหาร  และการบริการที่จำเป็นตามที่กฎหมายบัญญัติไว้ตามสิทธิและหน้าที่ในฐานะที่เป็นประชาชนของประเทศไทย 

 
ท่านประธานที่เคารพ และท่านสมาชิกผู้ทรงเกียรติ

 

                        สาระสำคัญและยุทธศาสตร์การจัดสรรงบประมาณรายจ่ายประจำปีงบประมาณ        พ.ศ. 2546 ตามที่รัฐบาลได้แถลงมานั้น แสดงให้เห็นถึงการดำเนินนโยบายงบประมาณตามกรอบ     ยุทธศาสตร์การพัฒนาประเทศ และการบริหารการคลังที่ยั่งยืนของรัฐบาล ซึ่งอยู่บนพื้นฐานของ         แนวนโยบายพื้นฐานแห่งรัฐ มุ่งให้ผลประโยชน์คุ้มค่าแก่ประเทศชาติและประชาชน เตรียมความพร้อมเพื่อยกระดับความสามารถในการตอบสนองต่อภาคเอกชนและภาครัฐ ด้วยการปรับปรุงโครงสร้างทางเศรษฐกิจและสังคมเพื่อเพิ่มขีดความสามารถในการแข่งขันของภาคเศรษฐกิจอย่างแท้จริง โดยมี         จุดมุ่งหมายที่จะลดการขาดดุลงบประมาณลงอย่างต่อเนื่อง

                        ในปีงบประมาณ พ.ศ. 2546 นี้ รัฐบาลยังไม่สามารถดำเนินการจัดสรรงบประมาณให้ครบถ้วน  ให้มีผลสมบูรณ์ทุกยุทธศาสตร์ เพราะข้อจำกัดในหลาย ๆ ด้าน โดยเฉพาะข้อจำกัดจากหนี้สาธารณะ ประสิทธิภาพการจัดเก็บและการเบิกจ่ายของหน่วยงานภาครัฐ         ซึ่งภายใต้ข้อจำกัดดังกล่าว

รัฐบาลจะพยายามอย่างดีที่สุดที่จะบริหารจัดการงบประมาณให้เกิดผล     และมีประสิทธิภาพสูงสุดตามเป้าหมายเท่าที่จะสามารถทำได้ และจะพัฒนาแก้ไขให้ดียิ่งขึ้นในปีต่อ ๆ ไป

                        สำหรับรายละเอียดตามมาตรา 8 (1) ของพระราชบัญญัติวิธีการงบประมาณฯ ปรากฏในคำแถลงนโยบายและเอกสารงบประมาณที่ได้นำเสนอต่อสมาชิกผู้ทรงเกียรติทุกท่านแล้ว

                        รัฐบาลจึงขอเสนอร่างพระราชบัญญัติงบประมาณรายจ่าย พ.ศ.2546  เพื่อที่ท่านสมาชิกผู้ทรงเกียรติจะได้พิจารณารับหลักการแห่งร่างพระราชบัญญัตินี้ เพื่อจะได้ยึดถือเป็นหลักในการใช้จ่ายงบประมาณแผ่นดินอย่างรัดกุม มีประสิทธิภาพ และเพื่อประโยชน์สูงสุดของประชาชนและประเทศชาติสืบไป

 
ขอขอบพระคุณ