คำกล่าวของ

พันตำรวจโท ทักษิณ  ชินวัตร  นายกรัฐมนตรี

พิธีเปิดโครงการ “บ้าน ธอส.” เพื่อรัฐวิสาหกิจ
ณ  ศูนย์การประชุมและแสดงนิทรรศการอิมแพ็คเมืองทองธานี

วันเสาร์ที่ 18 พฤษภาคม 2545 เวลา 09.30 น.

------------------

 
รองนายกรัฐมนตรี 

รัฐมนตรีว่าการกระทรวงการคลัง  

รัฐมนตรีช่วยว่าการกระทรวงการคลัง          
คณะกรรมการผู้บริหารธนาคารอาคารสงเคราะห์ 

ผู้ประกอบการอสังหาริมทรัพย์  พนักงานรัฐวิสาหกิจ 

และผู้มีเกียรติที่เคารพรัก

 

                ในนามของรัฐบาล ผมมีความยินดีเป็นอย่างยิ่งที่ได้มาเป็นประธานในพิธีเปิดโครงการ “บ้าน ธอส.” เพื่อรัฐวิสาหกิจ ในวันนี้ 

                เมื่อปลายปีที่ผ่านมา  ผมได้เปิดงานโครงการบ้าน ธอส. เพื่อข้าราชการสมาชิก กบข. ซึ่งเป็นโครงการที่ช่วยให้ข้าราชการไทยมากกว่า 40,000 ครอบครัว  มีบ้านเป็นกรรมสิทธิ์ของตัวเองจนถึงวันนี้ผมเชื่อว่ายังมีข้าราชการที่หาซื้อบ้านและทะยอยขอกู้ตามโครงการนี้เพิ่มขึ้นเรื่อย ๆ โครงการดังกล่าวนับว่าได้รับความสำเร็จสูง  เพราะนอกจากจะช่วยให้ข้าราชการมีบ้านและที่อยู่อาศัยแล้ว ยังเป็นการช่วยเหลือธุรกิจอสังหาริมทรัพย์ และเป็นการกระตุ้นเศรษฐกิจโดยรวมอีกด้วย

                วันเปิดบ้านโครงการ ธอส. เพื่อข้าราชการสมาชิก กบข. ผมได้ขอให้กระทรวงการคลังไปหาทางช่วยเหลือพนักงานรัฐวิสาหกิจจำนวนมากที่ยังไม่มีบ้าน ให้มีบ้านด้วยเช่นกัน  วันนี้เราได้เปิดโอกาสให้พนักงานรัฐวิสาหกิจเช่นเดียวกันกับข้าราชการ ผมเชื่อว่าพนักงานรัฐวิสาหกิจคงมีความต้องการบ้านเพื่อความมั่นคงในชีวิต  และเพื่อเป็นหลักฐานสำหรับลูกหลานต่อไป

                ผมจึงขอแสดงความยินดีกับพนักงานรัฐวิสาหกิจ  และขอขอบคุณกระทรวงการคลัง  ธนาคารอาคารสงเคราะห์  ตลอดจนสำนักงานคณะกรรมการกำกับหลักทรัพย์และตลาดหลักทรัพย์   และสมาคมบริษัทจัดการลงทุน ที่ได้ร่วมมือกันจัดโครงการบ้าน ธอส. เพื่อรัฐวิสาหกิจ เพื่อให้พนักงานรัฐวิสาหกิจได้รับสินเชื่ออัตราดอกเบี้ยพิเศษ ในการผ่อนส่งบ้านและที่อยู่อาศัย  โดยอาศัยหลักแหล่งเงินกู้จาก ธอส. และกองทุนสำรองเลี้ยงชีพผมขอเรียนย้ำว่า  รัฐบาลมีนโยบายและความมุ่งมั่นในการสร้างเสถียรภาพทางเศรษฐกิจ และยกระดับคุณภาพชีวิตของพี่น้องประชาชน  ซึ่งการทำให้ประชาชนทุกสาขาอาชีพมีความมั่นคงในชีวิตด้วยการมีที่อยู่อาศัยของตนเองเป็นหนทางหนึ่ง   นอกจากนี้รัฐบาลตระหนักในความสำคัญของการฟื้นฟูธุรกิจอสังหาริมทรัพย์ ซึ่งมีธุรกิจเกี่ยวข้องต่อเนื่องอย่างมากมาย  และต้องประสบปัญหาอันส่งผลมาจากวิกฤติเศรษฐกิจเมื่อปี พ.ศ. 2540  รัฐบาลเห็นว่าทางออกของการแก้ไขปัญหาอันหนึ่งก็คือการสร้างหรือกระตุ้นด้านอุปสงค์หรือกำลังซื้อ โดยเฉพาะที่อยู่อาศัย ซึ่งยังมีข้าราชการ พนักงานรัฐวิสาหกิจ    และประชาชนทั่วไปอีกเป็นจำนวนมากที่ยังต้องการบ้านเป็นของตนเอง 

                นอกจากการช่วยเหลือข้าราชการและพนักงานรัฐวิสาหกิจในครั้งนี้แล้ว  รัฐบาลยังมีความตั้งใจว่า จะหาทางสร้างยุทธศาสตร์ชาติเพื่อที่อยู่อาศัย โดยให้ถือเป็นวาระสำคัญอีกประการหนึ่งที่จะระดมสรรพกำลัง และทรัพยากรที่มีอยู่ ทั้งในภาครัฐและภาคเอกชน  เพื่อส่งเสริมให้ประชาชนมีที่อยู่อาศัยเป็นของตนเองมากขึ้น 

                พนักงานรัฐวิสาหกิจที่รักทั้งหลาย     วันนี้เป็นโอกาสอันดีของท่านที่จะได้มีบ้านเป็นของตนเองด้วยสินเชื่อดอกเบี้ยต่ำ  จึงหวังว่าเมื่อท่านมีบ้านที่น่าอยู่  และมีครอบครัวที่อบอุ่นแล้วจะช่วยกันทุ่มเททำงานเพื่อสร้างความเจริญก้าวหน้าให้แก่องค์กรและบ้านเมืองของเราตลอดไป

                บัดนี้ ได้เวลาอันสมควรแล้ว         ผมขอเปิดงานโครงการ “บ้าน ธอส.” เพื่อรัฐวิสาหกิจ  ขออวยพรให้โครงการประสบผลสำเร็จตามวัตถุประสงค์ทุกประการ   ขอบคุณครับ.

 

                                                         ---------------------

 

ฝ่ายประชาสัมพันธ์และเผยแพร่   สำนักโฆษก

ลัดดา / ถอดเทป