คำกล่าว ของ พ.ต.ท.ทักษิณ  ชินวัตร นายกรัฐมนตรี

ในพิธีมอบรางวัลและประกาศเกียรติคุณ

 “เพชรน้ำเอกในวงราชการ” ประจำปี พ.ศ.2543 – 2544
ณ ตึกสันติไมตรี ทำเนียบรัฐบาล
วันพุธที่ 27 มีนาคม 2545

 

---------------------------------------------
 
ท่านอุปนายกสมาคมข้าราชการพลเรือนแห่งประเทศไทย

ท่านผู้บริหารราชการพลเรือนดีเด่น
และผู้มีเกียรติที่เคารพรักทุกท่าน

 

                                ผมมีความยินดีที่ได้มาเป็นประธานในพิธีมอบรางวัลและโล่สดุดีเกียรติคุณ    แก่ข้าราชการที่ได้รับการคัดเลือกเป็นเพชรน้ำเอกในวงราชการในวันนี้   และขอแสดงความยินดีกับข้าราชการทั้ง 5 ท่าน  ที่ได้รับการคัดเลือกจากสมาคมข้าราชการพลเรือนแห่งประเทศไทย  ให้เป็นเพชรน้ำเอกในวงราชการ ประจำปี พ.ศ.2543 – 2544  โดยได้รับทั้งเงินรางวัลและโล่สดุดีเกียรติคุณ  ซึ่งถือว่าเป็นเกียรติประวัติอันดีงามอีกครั้งหนึ่งของชีวิต 

                                ผมขอขอบคุณสมาคมข้าราชการพลเรือนแห่งประเทศไทย  ที่จัดให้มีโครงการคัดเลือกข้าราชการซึ่งปฏิบัติงานอยู่ในท้องถิ่นทุรกันดาร  ห่างไกล  หรืออยู่บริเวณชายแดนซึ่งมีผลงานดีเด่น  เป็นที่ยอมรับของหน่วยงานและประชาชน  ทั้งยังเป็นผู้ที่มีคุณธรรม  มีความคิดริเริ่ม  มีความเสียสละ  และมีความรับผิดชอบสูง  ทั้งต่องานในหน้าที่  ตลอดจนงานที่ได้ประโยชน์ต่อชุมชน  เพื่อยกย่องและประกาศเกียรติคุณให้เป็นที่ปรากฏ  ซึ่งเป็นขวัญและกำลังใจอย่างยิ่งแก่ข้าราชการ 

                                ทุกท่านคงทราบกันดีอยู่แล้วว่า  ปัจจุบันสภาวะแวดล้อมทั้งภายในและภายนอกประเทศได้เปลี่ยนแปลงไปมาก  ปัญหาที่เกิดขึ้นจึงมีความหลากหลายสลับซับซ้อน  ข้าราชการจะเป็นกำลังสำคัญในการที่จะแก้ปัญหาของชาติ  เพราะว่าข้าราชการคือผู้ที่จะนำนโยบายและยุทธศาสตร์ของรัฐบาลหรือของชาติ  ไปดำเนินการร่วมกับพี่น้องประชาชน  เพื่อผลักดันให้ประเทศไทยนั้นเป็นประเทศที่มีความสมบูรณ์   มีความแข็งแรง  และที่สำคัญที่สุดคือประชาชนอยู่ดีมีสุข  แต่ขณะนี้ในเมื่อโลกเปลี่ยนไปมาก    เรื่องของวัตถุนิยมได้เข้ามามาก  ส่วนข้าราชการนั้นเงินเดือนก็น้อย  งบประมาณก็จำกัด  ยิ่งเกิดภาวะเศรษฐกิจขึ้น  ทำให้เพื่อนข้าราชการต้องมีภาระที่ค่าใช้จ่ายสูงขึ้น  แต่รายได้นั้นได้ปรับตัวช้าเหลือเกิน  ประกอบกับจำนวนข้าราชการที่มีมาก  บางแห่งมีมากเกินความจำเป็น  เนื่องจากโครงสร้างที่มีอยู่นั้นเป็นโครงสร้างซึ่งค่อนข้างจะล้าสมัย  ทำให้จำเป็นต้องใช้บุคลากรมาก  เชื่อว่าหลังจากปรับโครงสร้างในวันที่ 1 ตุลาคม แล้ว  การใช้บุคลากรในอนาคตก็จะไม่มากเกินความจำเป็น  และข้าราชการที่มีอยู่จะสามารถบริการประชาชนได้มากขึ้น  ในวันหนึ่งผมเชื่อว่าเมื่อฐานะทางเศรษฐกิจของประเทศดีขึ้น  ความเป็นอยู่ของข้าราชการต้องดีขึ้นตาม  แต่ในช่วงเปลี่ยนผ่านช่วงนี้จะเป็นช่วงที่ต้องอาศัยความอดทนของข้าราชการที่สูงมาก  ผมก็ได้แต่หวังเป็นอย่างยิ่งว่าข้าราชการทุกคนจะพร้อมกันอดทน  เพราะเราได้ตัดสินใจมารับใช้ชาติตั้งแต่ต้น  เมื่อวันนี้เรามาถึงขนาดนี้แล้ว  ถ้าเราอดทนอีกสักระยะหนึ่งผมเชื่อว่าทุกอย่างจะดีขึ้น  แต่ช่วงนี้เป็นช่วงที่ต้องอาศัยความซื่อสัตย์สุจริตของข้าราชการ  ทั้ง 5 ท่านนั้น  เป็นตัวอย่างที่ดีของข้าราชการทั้งประเทศ  ซึ่งผมคิดว่าโครงการของสมาคมข้าราชการพลเรือนนี้เป็นโครงการที่ดี  ยิ่งผมได้ฟังประวัติของทั้ง 5 ท่านแล้ว  ผมชื่นชมมาก  ชื่นชมในอุดมการณ์  ชื่นชมในความเสียสละ  ผมอยากให้ทั้ง 5 ท่านนี้  เป็นแบบอย่างที่ดีของข้าราชการ  ข้าราชการชั้นผู้ใหญ่ที่เป็นผู้บังคับบัญชาที่มาอยู่ในที่นี้มีจำนวนมาก  ผมอยากให้สิ่งเหล่านี้เป็นสิ่งที่ข้าราชการชั้นผู้ใหญ่จะได้นำไปเชิดชูยกย่อง  เพื่อให้เกิดแบบอย่างที่ดีกับข้าราชการที่เหลือ 

                                ผมเชื่อว่าข้าราชการส่วนใหญ่อยากจะแสดงความสามารถ  อยากจะทำงานในสิ่งที่ท้าทาย  และคนที่ตัดสินใจมาเป็นข้าราชการนั้น  ส่วนใหญ่ได้คิดแล้วว่าเงินเดือนน้อยแต่อยากจะรับใช้ชาติ  อยากจะทำงานที่ท้าทาย  ทำงานให้เป็นประโยชน์ต่อประเทศชาติและประชาชน  เงินอย่างเดียวก็คงจะไม่ใช่เป็นสิ่งที่จะทำให้ข้าราชการนั้นดีขึ้นหรือเลวลง  แต่ความท้าทาย  ความสามารถ  จะเป็นช่องทางหนึ่งที่จะทำให้ข้าราชการนั้นได้มีโอกาสแสดงฝีมือของตนอย่างเต็มที่  แต่ข้าราชการชั้นผู้ใหญ่จะต้องมองเห็นและยอมรับและชื่นชม  ผมเชื่อว่าสิ่งเหล่านี้จะเป็นสิ่งจูงใจที่ดีที่สุดของกระบวนการพัฒนาบุคลากรของส่วนราชการแต่ละส่วนราชการ    ผมได้มีโอกาสมาให้รางวัลแบบนี้กับข้าราชการ 2 สมาคม  เข้าใจว่าสมาคมข้าราชการพลเรือนแห่งประเทศไทยกับของทาง ก.พ.  และผมได้บอกตลอดเวลาว่าอยากให้ผู้บังคับบัญชาได้  ผมคิดว่าโล่  การยอมรับวันนี้และเงิน 30,000 บาท  ก็อาจจะยังไม่ค่อยเพียงพอกับความทุ่มเทหรือความดีเด่นของคนเหล่านี้  ผมก็เลยฝากข้าราชการชั้นผู้ใหญ่ว่าควรจะพิจารณาถึงความก้าวหน้าในชีวิตราชการกับคนเหล่านี้ด้วย  เพราะว่าการถ่ายรูป  การรับโล่  และเอาโล่ไปเก็บไว้ที่บ้านอย่างเดียวนั้นอาจจะไม่ค่อยเพียงพอ  ถ้าหากว่าเราจะส่งเสริมให้เขามีความก้าวหน้า  ส่งเสริมให้งานท้าทายเขามากขึ้น  น่าจะเป็นแนวทางที่อยากจะฝากไปพิจารณาด้วย 

                                ผมอยากให้กำลังใจทั้ง 5 ท่าน  ว่าคุณงามความดีที่ท่านได้ทำ  หลายคนได้มีอุดมการณ์และเริ่มต้นมาตั้งแต่ปี 2526 บ้าง 2522 บ้าง  และความดีงามนั้นบางทีบางครั้งก็อาจจะใช้เวลากว่าคนจะเห็น  อย่าเพิ่งท้อถอย  ผมขอให้กำลังใจและขอให้ท่านทั้งหลายจงประสบแต่ความสุขความเจริญ  มีความก้าวหน้าในชีวิตราชการและส่วนตัว  ขอให้ทุกท่านที่อยู่ ณ ที่นี้  เป็นข้าราชการที่ดีของประเทศ  และเป็นกำลังใจที่ดีของผู้ใต้บังคับบัญชา  เพื่อให้ทุกคนได้ช่วยกันสร้างประเทศให้มีความมั่นคงแข็งแรงยิ่งขึ้น  เพราะหัวใจของความสำเร็จของการบริหารระบบเศรษฐกิจแบบทุนนิยมในประเทศประชาธิปไตยนั้น  หัวใจของความสำเร็จคือการรักชาติ  ข้าราชการจะเป็นตัวอย่างที่ดีที่จะสร้างพลังรักชาติให้เกิดขึ้นอีกครั้งหนึ่ง  เพราะช่วงนี้การต่อสู้จากภาวะเศรษฐกิจ  ทำให้ความรักชาติจืดจางลงไปมาก  ความรักส่วนตัว  รักตัวเองมันมากขึ้น  เพราะฉะนั้นข้าราชการจะเป็นกำลังที่สำคัญ  ผมขอมอบเป็นภารกิจให้กับสมาคมข้าราชการพลเรือน  และข้าราชการที่อยู่ที่นี่ทุกท่านว่าทำอย่างไรถึงจะให้พลังการรักชาตินั้น  เข้มข้นและเข้มแข็งขึ้น  เพื่อจะทำให้ชาติเรามีความแข็งแรง  และข้าราชการของเราจะได้มีความภาคภูมิใจในฐานะที่เราได้ตัดสินใจเลือกที่จะรับใช้ชาติในเส้นทางนี้  ขอให้ทุกคนประสบแต่ความสุขความเจริญตลอดไป  ขอบคุณครับ 

 

                                                                     ---------------------------------------  

 

                                                                                                ฝ่ายประชาสัมพันธ์และเผยแพร่  สำนักโฆษก

                                                                                                วิมลมาส  รัตนมณี / ถอดเทป / พิมพ์ 

พาณี  รัตนยันต์ / ตรวจ