คำกล่าวของ พ.ต.ท. ทักษิณ ชินวัตร นายกรัฐมนตรี
ในโอกาสเป็นประธานเปิดการประชุมเชิงปฏิบัติการ

เรื่อง “การกำกับดูแลกิจการที่ดี : ท่านกำกับ เราดูแล”

ณ ห้องเพลนารีฮอลล์ 2-3 ศูนย์การประชุมแห่งชาติสิริกิติ์

วันพฤหัสบดีที่ 14 มีนาคม 2545  เวลา 09.00 น.

----------------------------------

                                ท่านรองนายกรัฐมนตรีและรัฐมนตรีว่าการกระทรวงการคลัง (นายสมคิด จาตุศรีพิทักษ์)     ท่านรัฐมนตรีว่าการกระทรวงพาณิชย์ (นายอดิศัย โพธารามิก) และรัฐมนตรีช่วยว่าการกระทรวงพาณิชย์      (นายสุวรรณ วลัยเสถียร) ท่านประธานตลาดหลักทรัพย์ ท่านเลขาธิการสำนักงานคณะกรรมการกำกับหลักทรัพย์และตลาดหลักทรัพย์ (ก.ล.ต.) ท่านกรรมการผู้จัดการใหญ่ตลาดหลักทรัพย์แห่งประเทศไทย ท่านอธิบดี        ท่านนายกสมาคมนักบัญชีและผู้สอบบัญชีรับอนุญาตแห่งประเทศไทย และท่านผู้มีเกียรติที่เคารพรักทุกท่าน

                                ผมมีความยินดีที่ได้มาเป็นประธานในพิธีเปิดการประชุมเชิงปฏิบัติการ เรื่อง “การกำกับดูแล กิจการที่ดี : ท่านกำกับ เราดูแล” ที่กระทรวงพาณิชย์จัดขึ้นในวันนี้ ผมอยากให้เกิดบรรยากาศที่เราเรียกกันว่า การประชุมเชิงปฏิบัติการนั้น ไม่เกร็ง แต่เป็นไปอย่างผ่อนคลาย (relax) เพื่อที่ท่านทั้งหลายจะได้มีส่วนร่วม (participate) ในการถาม ความจริงแล้ววันนี้เป็นองค์ประชุม (panel) นั่งอยู่ด้านหลัง แต่ผมอยากให้ทุกฝ่าย    ได้ช่วยกันแสดงความคิดเห็นอย่างเต็มที่ เพราะการประชุมในวันนี้เป็นเหมือนกับการวางหลักการ (principle)    ในการบริหารธุรกิจ

                                ความจริงแล้ว คนทุกคนมีศาสนา แล้วแต่ใครจะนับถือศาสนาใด เช่น ศาสนาพุทธ ศาสนาคริสต์ ศาสนาอิสลาม แต่ทุกศาสนาสอนให้คนเป็นคนดี ประชาชนที่เราเรียกว่า citizen ส่วนบริษัทเราเรียกว่า corporate citizen เมื่อการจะมี corporate citizen ควรจะมีศีลธรรมเช่นเดียวกับที่ศาสนาสอนให้เรามีศีลธรรม ส่วนศีลธรรมของการเป็น corporate citizen นั้น โดยสรุปคือให้เป็น corporate citizen ที่ดี เช่นเดียวกับ    ทุกศาสนาสอนให้เราเป็นคนดี เป็นคนดีอย่างไรนั้น ศาสนาพุทธมีศีล 5 และศีล 8 แล้วแต่ว่าใครจะสามารถทำได้ ดังนั้น corporate citizen ก็เป็นสิ่งหนึ่งที่เป็นศีล ที่เราพยายามจะเรียกว่า “ธรรมาภิบาล” บ้าง “บรรษัทภิบาล” บ้าง ซึ่งผมไม่รู้ว่าจะแปลอย่างไร แต่มีธรรมอยู่คำหนึ่งคือ “ธรรมะ” ซึ่งพระพุทธทาสแปลว่าธรรมชาติ นั่นคือ    ธรรมชาติที่ดี ธรรมชาติที่ทำให้คนอยู่ร่วมกันได้อย่างสมดุล และเกื้อกูลซึ่งกันและกัน กำจัดสิ่งที่ไม่ดีให้หมดไป   ซึ่งจะเหลือแต่สิ่งที่ดีๆ นั่นคือหลัก ดังนั้น เราจะได้ corporate citizen ที่ดีอย่างไร ก็ต้องวางศีลธรรม ในวันนี้  เราจะวางศีลธรรมร่วมกันว่าการเป็น corporate governance คือศีลธรรมที่ควรจะให้ corporate citizen      ได้ดำเนินในสิ่งที่ถูกต้องนั้น คืออะไร

                                ตามหลักที่เราพูดกันตลอดเวลา เรื่องการจะเป็น corporate governance ต้องมีคำหนึ่ง        ที่ใช้กันมากคือ ความโปร่งใส (transparency) คำที่สองคือความซื่อสัตย์ (integrity) และคำที่สามคือ         ความรับผิดชอบสูง (accountability) เพื่อให้เกิดการแข่งขันเพื่อให้บรรลุผลสำเร็จ (competitiveness)        เป็นคำพูดสากล ซึ่งเราต้องมีการพูดคุยกันเพื่อให้คำพูดที่เป็นสากลเหล่านั้น สามารถเข้าใจได้ เราคงไม่มีคนที่มานั่งเทศน์หรืออบรม (preach) ศีลธรรมเหล่านี้ แต่พวกเราทั้งหลายต้องเทศน์หรืออบรม (preach) กันเองว่า      ความโปร่งใส (transparency) คืออะไร แค่ไหนจึงจะเรียกว่าความโปร่งใส (transparency) แค่ไหนที่เรียกว่า ความซื่อสัตย์ (integrity) และความรับผิดชอบสูง (accountability) ก.ล.ต. วางกฎเกณฑ์มากเกินไปหรือไม่    ทำให้ไม่สามารถดำเนินธุรกิจหรือไม่ หรือพวกท่านทั้งหลายไม่ได้ปฏิบัติตามหลักที่ถูกต้องหรือไม่ ทำให้ผู้ที่     เกี่ยวข้องกับท่านเดือดร้อน ซึ่งเป็นสิ่งที่เราจะต้องมาจัดความสมดุลกัน

                                คงไม่มีบริษัทใดในโลกที่เติบโตด้วยเงินของตนเองแท้ๆ หายากมาก ถ้าจะโตก็โตแบบเล็กๆ     ไม่ใช่โตใหญ่ๆ คนที่อยากจะโตใหญ่ๆ ต้องใช้แหล่งเงินทุนอื่น (other people money) ถ้าไปกู้ก็ต้องผ่านธนาคาร (through bank) ธนาคารก็นำเอาเงินสาธารณะ (public money) มาให้ท่านกู้ ฉะนั้น ระบบการควบคุมก็ต้องมี ท่านจะไปเพิ่มทุน (raise fund) ในตลาดหลักทรัพย์ ท่านก็ไปใช้แหล่งเงินทุนอื่น ท่านจะออกพันธบัตร (bond) ท่านก็ใช้แหล่งเงินทุนอื่น ดังนั้น การใช้แหล่งเงินทุนอื่นนั้น ท่านต้องมีความซื่อสัตย์ (honest) และท่านต้องมี    ประสิทธิภาพ (efficient) นั่นคือท่านต้องมีความสามารถ มีความโปร่งใส และซื่อสัตย์ ไม่เช่นนั้น แหล่งเงินทุนอื่นก็จะสูญหาย สูญเสียไป แล้วคนส่วนใหญ่จะเดือดร้อน ระบบความน่าเชื่อถือก็จะหมดไป เช่น ระบบความน่าเชื่อถือธนาคารหมดไปเพราะธนาคารไม่สามารถที่จะใช้ระบบที่ดีในการปล่อยกู้กับบริษัทที่ดี ลูกค้ามาเบิกเงินไม่ได้ ธนาคารจะเสียหาย ตลาดหลักทรัพย์เช่นกันถ้านำบริษัทที่ไม่ดีเข้ามาและบริษัทเหล่านั้นก็ล้มละลาย               แล้วไม่รับผิดชอบต่อผู้ถือหุ้นรายย่อย นั่นคือ จะต้องใช้หลักธรรมะในการดำเนินงาน คือ เราต้องอยู่กันอย่าง     ธรรมชาติที่ดี เพื่อให้สิ่งที่ไม่ดีถูกกำจัดไป คงเหลือไว้แต่สิ่งที่ดีๆ นั่นคือ สิ่งที่อยากจะทำ

                                ความคิดทั้งหมดนี้ เกิดจากหลายๆ เหตุผล ท่านทั้งหลายที่อยู่ที่นี่ หลายท่านคงจำได้         วันที่เราฉลองเมื่อ ปตท. เข้าตลาดหลักทรัพย์ ผมได้พบกับท่านอาจารย์ชวลิต ประธานตลาดหลักทรัพย์ฯ และ  ท่านอธิบดีกรมสรรพากรหลายคน และรัฐมนตรีว่าการกระทรวงการคลัง ซึ่งผมบอกว่าผมอยากให้ปี 2545        เป็นปีที่ประเทศไทยควรจะแสดงชูธงชัดเจนว่า เราจะทำทุกอย่างเพื่อให้เกิด corporate good governance     ผมจึงตั้งกรรมการระดับชาติขึ้นมา ซึ่งรองนายกรัฐมนตรี สมคิดฯ บอกว่าผมต้องเป็นประธานเอง คือผมอยาก  ผลักดันเรื่องนี้ ถ้าต้องการให้เกิดขึ้นจริง ต้องอาศัย 2-3 อย่าง คือ อย่างที่หนึ่ง ต้องมีการประชุมอย่างนี้ พูดจากันอย่างเปิดอก ให้เห็นว่าเราจะต้องอยู่ร่วมกันแบบธรรมชาติที่ดีของ corporate citizen อย่างที่สองคือ เราจะต้องมีระบบไม้นวมไม้แข็ง (carrot and stick) ที่ชัดเจน คนทำไม่ดีต้องไม่ได้ดี คนทำดีต้องได้ดี อย่าส่งสัญญาณ  ความเสี่ยงทางจริยธรรม (moral hazard signal) ที่คนไม่ดีได้ดีเป็นประจำ แล้วสังคมไทยเราเสียหายไปมากเพราะคนไม่ดีชอบได้ดี จึงทำให้พวกเรามีความรู้สึกว่าใครจะเลิกไม่ดีก่อนกัน ไม่ได้บอกว่าคนไทยอยากจะไม่ดี  ทั้งหมด แต่คนไทยกำลังนั่งรอกันว่าแล้วใครจะเลิกทำตัวไม่ดีก่อน เพราะถ้าผมเลิกก่อน ผมเสียเปรียบ เพราะ    คนอื่นยังทำอยู่ ฉะนั้น วันนี้เราต้องเป่านกหวีดให้สัญญาณเพื่อให้ทั้งหมดเราจะเลิกทำไม่ดีพร้อมๆ กัน และเราจะเริ่มต้นทำดีพร้อมๆ กัน ถ้าใครยังติดกับการทำไม่ดี ต้องได้รับการลงโทษ แล้วคนไหนที่ทำดีต้องได้รับรางวัล    นั่นคือ สิ่งที่อยากเห็น อยากให้เกิด

                                ท่านสังเกตไหมว่า คนที่เป็นคนดี มีศีลธรรม อย่างไรก็แล้วแต่เขาไม่เคยลำบากและตกต่ำ     เมื่อมีวิกฤติเกิดขึ้น เขาสามารถยืนอยู่ได้ด้วยความรู้สึกว่าพอเพียง ไม่เกิดกิเลส ไม่เกิดความโลภที่หนัก นั่นคือ ลักษณะทางโลกมนุษย์ แต่ทางโลกของบริษัทนั้น ความพอเพียงของบริษัทคือ ไม่กู้ ไม่ก่อหนี้เกินขีดความสามารถของตัวเอง เพราะพื้นฐาน (fundamental) ของการทำธุรกิจคือ การทำกำไร (make profit) พื้นฐาน (fundamental) ของธุรกิจ ไม่ใช่เติบโต (growth) ด้วยหนี้ การเติบโต (growth) ในสิ่งที่ตนเองแข็งแรงไม่เป็นไร แต่การเติบโต (growth) ในสิ่งที่ผิดพลาดก็ผิด นั่นคือ สิ่งที่เราต้องกลับมาถามว่า การที่บริษัทจะเติบโตนั้น      ต้องมีหลักอะไรบ้าง ซึ่งเป็นสิ่งที่เราต้องพูดคุยกันให้ได้ว่าหลักของการเติบโตของบริษัท คงไม่ต้องลงไปใน       รายละเอียด ยกตัวอย่างเช่น เราคงไม่ต้องลงในรายละเอียดว่าบุคลากร (personal) ต้องทำอะไร แต่ทั้งหมด       จะทำอะไรก็แล้วแต่ให้กลับมาที่ทุกอย่างต้องมีความโปร่งใส (transparency) ความซื่อสัตย์ (integrity) และ  ความรับผิดชอบ (accountability) เพราะเราไม่ใช่คนเดียว เรานำแหล่งเงินทุนอื่นมาใช้ แล้วเราจะต้องทำทุกอย่างให้สามารถอยู่รอด (survive) ในโลกของการแข่งขัน ถ้าเราไม่สามารถอยู่รอด (survive) ในโลกของการแข่งขัน   ถึงแม้เราเป็นคนดี มีความซื่อสัตย์ แต่เราก็ทำให้เงินของคนอื่นสูญหายอยู่ดี เพราะเราไม่สามารถอยู่รอด (survive) ในโลกแห่งการแข่งขัน

                                ฉะนั้น หลัก 4 ข้อ คือสิ่งที่ต้องยึดเหนี่ยวของการเป็นบริษัทที่ดีในโลกยุคใหม่ คือ ศีลธรรมของ corporate citizen นั่นเอง ซึ่งเป็นหลักที่ผมอยากจะเรียกร้องให้ทุกๆ corporate citizen ได้ทำอย่างนี้ และ   เมื่อทำอย่างนี้ สิ่งที่ได้รับแน่นอนจะสะท้อนออกไปทั่วโลกว่า วันนี้ บริษัทในประเทศไทยทั้งหลายเป็นบริษัทที่มี corporate governance ซึ่งเป็นภาษาที่เข้าใจกันในสากล แล้ววันนี้ถ้าสัญญาณส่งไป บริษัทไหนๆ ก็มี corporate governance ทุกบริษัท ก็จะทำให้ส่งสัญญาณว่าประเทศไทยมีภาคธุรกิจที่น่าลงทุนที่สุด บริษัทที่อยู่ใน        ตลาดหลักทรัพย์เป็นกลุ่มแรกที่จะต้องทำเรื่องนี้เป็นเรื่องจริงจัง (serious) ก่อนอันดับแรก แล้วตลาดหลักทรัพย์ไทยก็จะเป็นตลาดที่น่าลงทุนที่สุด เพราะว่ามี governance ตั้งแต่บริษัทที่จดทะเบียนในตลาดหลักทรัพย์ ก.ล.ต. หน่วยงานที่เกี่ยวข้อง ไม่ว่าจะเป็น กรมสรรพากร ระบบบัญชี ทุกอย่างมี transparency สูงทั้งหมด             และมี competitiveness ดี จะทำให้ท่านได้แหล่งเงินทุนอื่น ซึ่งไม่ใช่แหล่งเงินทุนในประเทศไทย ได้แหล่งเงินทุนจากต่างประเทศมาอีก ก็จะทำให้ท่านเดินไปได้ (go) ท่านมีการเติบโต (growth) ของท่าน และแน่นอนท่านคือเครื่องจักรกล (engine) ของประเทศ เพราะถ้าทุกเครื่องจักรกล (engine) ทำงานได้ดีมีประสิทธิภาพ ทั้งประเทศไทยก็จะดีขึ้น

                                วันนี้ ไม่มีรัฐบาลไหนที่สามารถผลักดันการเติบโตทางเศรษฐกิจด้วยเงินของรัฐบาลตามลำพัง เป็นไปไม่ได้ เช่น งบประมาณของประเทศญี่ปุ่นมากแต่เป็นเพียงแค่ร้อยละ 17 ของผลิตมวลรวมภายในประเทศ (GDP) งบประมาณของประเทศไทยทั้งๆ ที่ขาดดุลแล้วเป็นเพียงร้อยละ 20 ของ GDP ขนาดเป็นหนี้แล้ว        แต่งบประมาณที่กระตุ้นเศรษฐกิจที่นำไปใช้ลงทุนเพื่อให้เกิด ผลทางเศรษฐกิจจริงๆ มีเพียงร้อยละ 4-5 ของ GDP ยิ่งเพิ่มเท่าไร ก็ยิ่งจะมีโอกาสเป็นรัฐบาลที่ถังแตก (broke) มากขึ้น ฉะนั้น รัฐบาลจึงมีหน้าที่ใช้จ่ายเงินที่มีอยู่   อย่างจำกัดนั้น มาอำนวยความสะดวก (facilitate) ให้พวกท่านทั้งหลาย ให้ภาคเอกชนและภาคประชาชน          มีความคล่องตัวในการดำเนินธุรกิจ เกิดการหมุนเวียนทางเศรษฐกิจมากที่สุด ทำให้ท่านเข้มแข็งนั่นเอง ซึ่งเป็นสิ่งที่รัฐบาลต้องนำเงินมาใช้เพื่อให้ท่านเข้มแข็ง

                                รัฐบาลนี้จึงเป็นรัฐบาลที่ตระหนัก ซึ่งอาจจะฝืนความรู้สึกนักเศรษฐศาสตร์ที่มีกรอบคิดเดิมๆ อยู่บ้าง แต่วันนี้ต้องหันกลับมาว่า ภาครัฐตามลำพังไม่พอ ภาครัฐต้องอาศัยร้อยละ 80 ของภาคเอกชนและ      ภาคประชาชนขับเคลื่อนการเติบโต (drive growth) ของประเทศ

                                ฉะนั้น การทำ corporate governance นอกจากเป็นการซักซ้อมศีลธรรมของ corporate citizen แล้ว ยังเป็นการทำให้ corporate citizen นั้น ดำเนินไปด้วยความมีหลักธรรมที่ถูกต้อง เพื่อเสริม     ศักยภาพในการแข่งขัน แล้วส่วนการเพิ่มประสิทธิภาพนั้น เป็นอีกส่วนหนึ่ง ถ้าท่านมีศีลธรรมและเป็น corporate citizen ที่ดีแล้ว การที่จะเพิ่มประสิทธิภาพนั้น เป็นทฤษฎีการเรียนรู้ที่ไม่ยากนัก ถ้าหากท่านเป็นนักเรียนที่เรียนดีและมีศีลธรรม ท่านก็จะเป็นคนที่ดี เติบโต แต่บางคนเรียนดีแต่ศีลธรรมเสื่อม ก็ไม่มีทางที่จะดีได้                นั่นหมายความว่า เป็นบริษัทที่มีความเชี่ยวชาญในการบริหาร แต่ปรากฏว่าหลักการการจัดที่ดีหรือศีลธรรมของ  การเป็นบริษัทที่ดีนั้น แย่มาก ท่านก็โตไม่ได้ เพราะไม่มีใครเชื่อถือ ศรัทธา ที่จะนำเงินมาลงทุนร่วมกับท่าน

                                ฉะนั้น วันนี้ผมจึงหวังเป็นอย่างยิ่งว่า การที่เรามารวมกันแล้ว เราควรจะได้ร่วมกันคิดว่าประเทศไทยที่เปรียบเสมือนเรือลำหนึ่ง และพวกเราอยู่ในเรือลำนี้ ถ้าเราทุกคนไม่เป็นภาระต่อเรือลำนี้ และช่วยกันทำงาน ช่วยพาย บางคนไม่แข็งแรงพายไม่ไหว ก็ช่วยเสิร์ฟอาหารให้กัปตันบ้าง ช่วยเช็ดเรือบ้าง ดีกว่าจะไปเขย่าเรือ     เจาะเรือ แล้วถ้าเรือลำนี้ถึงฝั่ง พวกเราก็เดินขึ้นฝั่งอย่างสง่างามทุกคน

                                วันนี้ ผมต้องขอขอบคุณทุกๆ ท่าน ที่ได้ให้ความสนใจในหัวข้อนี้ และสละเวลาการทำธุรกิจ    มาฟังผู้เชี่ยวชาญ ผู้ชำนาญในแต่ละแห่ง แต่ละสาขา (area) ทั้งหลาย มาพูดเพื่อให้เกิดความคิด ผมขอเรียนว่า  ทุกบริษัทที่เป็นบริษัทเอกชน (private company) ไม่มีใครเริ่มต้นด้วย governance เพราะนักธุรกิจในตอน   เริ่มต้นใหม่ๆ ไม่รู้ว่า governance คืออะไร แต่เมื่อเป็นบริษัทมหาชน (public company) หรือบริษัทจดทะเบียนมหาชน (public listed company) แล้ว จำเป็นอย่างยิ่ง เพราะจะเป็นประโยชน์ต่อตัวท่านเอง จากประสบการณ์ในชีวิตผม ได้พบว่าการมี governance นั้น ช่วยให้ระบบถ่วงดุล (balance) ที่เกิดขึ้นในองค์กรของท่านดีขึ้น ระบบตรวจสอบทำได้ดี

                                ในสมัยที่ผมเป็นนักธุรกิจเล็กๆ เวลาไปต่างประเทศต้องคอยโทรศัพท์ตลอดเวลา เดินซื้อของอยู่ประมาณ 3-4 ชั่วโมง ต้องโทรศัพท์มาสอบถามว่ามีอะไรหรือไม่ เพราะห่วงไปหมด พอมาภายหลังบริษัทใหญ่ขึ้น วางระบบดีเรียบร้อย ไปเที่ยว 7 วัน ไม่ต้องโทรศัพท์มาสอบถามเลย เพราะเมื่อวางระบบดีแล้ว เกิดระบบถ่วงดุลขึ้นแล้ว ไม่ต้องมีความห่วงใย เพราะระบบให้โอกาสผู้ถือหุ้นรายย่อยได้ตรวจสอบการบริหารของบริษัท เมื่อมีการตรวจสอบได้ นั่นคือตัวแทนที่ดีที่สุด เราจำเป็นอย่างยิ่งที่จะต้องให้มีระบบการถ่วงดุล ทั้งภายในและภายนอก  เพื่อให้ทุกอย่างเกิดคำว่าสมดุล เหมือนทฤษฎีของพระพุทธเจ้าคือ “มัชฌิมาปฏิปทา” หรือ “Harmony theory”   นั่นเอง ผมคิดว่าคำที่เขาใช้ตลอดเวลาคือ คำว่า “ธรรมาภิบาล” นั่นคือ หลักของธรรมชาติเพื่อให้เกิดการอยู่ร่วมกันอย่างสมดุล ให้สิ่งไม่ดีถูกขจัด คงไว้ซึ่งสิ่งที่ดี

                                ผมคิดว่าได้เวลาอันสมควรแล้ว ก่อนอื่นต้องขอขอบคุณอีกครั้งสำหรับส่วนราชการทั้งหลาย   ก.ล.ต. ตลาดหลักทรัพย์แห่งประเทศไทย กระทรวงพาณิชย์ สมาคมนักบัญชีและผู้สอบบัญชี กรมสรรพากร กระทรวงการคลัง และสมาคมผู้ค้าหลักทรัพย์ บริษัททุกบริษัท คณะกรรมการบริษัททั้งหลาย ที่ได้ร่วมกันมองเห็นและตระหนักถึงความสำคัญของการมีการกำกับดูแลที่ดีเกิดขึ้นในประเทศไทยอย่างเป็นรูปธรรมและจริงจัง      ผมขอให้กำลังใจทุกๆ ท่าน การปรับเปลี่ยนเป็นสิ่งที่ต้องอาศัยความมุ่งมั่น เมื่อทุกฝ่ายมีความมุ่งมั่น มีความตั้งใจที่ดี ผมเชื่อว่าไม่เคยมีอะไรที่เกินสมองของคนไทย แต่ที่สำคัญคือคนไทยจะต้องรวมพลังกันให้สมองนั้น       รวมเป็นหนึ่ง เพื่อให้เกิดการทำงานร่วมกันอย่างสมบูรณ์

                                ผมขอย้ำอีกครั้งว่า บางครั้งเราคิดว่า individualism หรือ “อัตตา” ทำให้เราชนะ แต่เป็นการชนะเพียงสั้นๆ ซึ่งนำไปสู่ความพ่ายแพ้ที่ยาวนาน ฉะนั้น การร่วมกันคิดร่วมกันทำโดยคิดถึงประโยชน์ของส่วนรวมเป็นหลักเป็นที่ตั้ง อาจจะดูเหมือนแพ้สั้นๆ แต่จะเป็นชัยชนะที่ยาวนานที่สุด ดังนั้น ชาตินิยม (nationalism)     คือหัวใจแห่งความสำเร็จของทุนนิยม (capitalism) เราและท่านทั้งหลายในวันนี้อยู่ในโลกของทุนนิยม (capitalism) แน่นอน อย่าเถียงว่าทำธุรกิจแล้วไม่ใช่ระบบทุนนิยม (capitalism) แต่ระบบทุนนิยม (capitalism) จะสำเร็จได้ต้องอาศัยความมีชาตินิยม (nationalism) ของคนในชาติ ความเป็นอัตตา (individualism)         เป็นอันตรายต่อระบบทุนนิยม (capitalism) อย่างแรง เพราะระบบทุนนิยม (capitalism) นั้น คือระบบที่กัดกินกันเอง ถ้าหากไม่อยู่ด้วยกันอย่างสมดุลได้ ดังนั้น ชาตินิยม (nationalism) จึงเป็นหัวใจแห่งความสำเร็จ เป็นสูตรสำเร็จที่สำคัญที่สุด คือว่า ท่านทั้งหลายคงจะมุ่งมั่น เพื่อนำไปสู่ชัยชนะของประเทศไทย และทุกคนที่เป็นคนไทย รวมทั้งบริษัทที่อยู่ในประเทศไทยจะได้รับชัยชนะร่วมกัน

                                ผมขอให้กำลังใจ และขอให้การประชุมเชิงปฏิบัติการ เรื่อง “การกำกับดูแลกิจการที่ดี :     ท่านกำกับ เราดูแล” เป็นไปด้วยความเรียบร้อย สร้างสรรค์ เกิดประโยชน์ เกิดความรู้ และเป็นการสร้างศีลธรรมให้กับการเป็นบริษัทที่ดีของประเทศไทยต่อไป ผมขอให้การประชุมประสบความสำเร็จตามที่มุ่งหวังทุกประการ   ขอขอบคุณ สวัสดีครับ

---------------------------------------------------

ฝ่ายประชาสัมพันธ์และเผยแพร่ สำนักโฆษก

อภิญญา ตันติรังสี /ถอดเทป/พิมพ์

ดวงฤดี รัตนโอฬาร /ตรวจ