คำกล่าวสุนทรพจน์ ของ พ.ต.ท.ทักษิณ  ชินวัตร นายกรัฐมนตรี

ในพิธีเปิดงานวันแรงงานแห่งชาติ ประจำปี 2545

 ณ บริเวณท้องสนามหลวง

วันพุธที่ 1 พฤษภาคม 2545  เวลา 12.45 น.

 

---------------------------------------
 
ท่านประธานจัดงานวันแรงงานแห่งชาติ ท่านพนัส  ไทยล้วน

ท่านรองนายกรัฐมนตรีและรัฐมนตรีว่าการกระทรวงแรงงานและสวัสดิการสังคม

ท่านรัฐมนตรีช่วยว่าการกระทรวงแรงงานและสวัสดิการสังคม

ท่านผู้บริหารกระทรวงแรงงานและสวัสดิการสังคมที่เคารพ

พี่น้องผู้ใช้แรงงานที่รักทั้งหลาย

                                วันนี้ 1 พฤษภาคม 2545 พบกันอีกครั้งหนึ่ง  ผมจำได้ว่าปีที่แล้วแดดร้อนมาก ปีนี้แดดไม่ค่อยร้อน  ผมมีความยินดีเป็นอย่างยิ่ง  ที่ได้มีโอกาสมาพบกับพี่น้องผู้ใช้แรงงานอีกครั้งหนึ่งในวันแรงงานแห่งชาติปีนี้  ปีที่แล้วผมได้รับทราบปัญหาหลายเรื่องและได้ทำไปหลายเรื่อง  อีกสักครู่จะเล่าให้ฟังว่าได้ทำอะไรไปบ้าง  ปีนี้มารับอีก 6 เรื่อง  ผมอยากจะบอกกับพี่น้องว่า  รัฐบาลนี้ได้ทำงานให้พี่น้องคนจน  พี่น้องผู้ใช้แรงงาน  พี่น้องเกษตรกรมาก  แต่ว่าปัญหาของชาติมีมากเหลือเกิน  แต่จะพยายามทำให้มากที่สุด เร็วที่สุด เท่าที่จะทำได้  แต่ทั้งนี้หลายเรื่องเป็นเรื่องที่ต้องทำความเข้าใจกันก่อน  วันนี้รับมา 6 เรื่อง  เท่าที่ฟังคร่าว ๆ ก็เป็นเรื่องที่ดีหลายเรื่อง  โดยเฉพาะอย่างยิ่งการส่งเสริมพัฒนาคุณภาพของผู้ใช้แรงงานไทยให้มีคุณภาพที่ดีขึ้น มีความรู้ต่อยอดได้  และในที่สุดหลายคนก็อาจจะไปเป็นผู้ประกอบการได้เองในอนาคต  นั่นคือสิ่งที่รัฐบาลเห็นว่าเป็นช่องทางที่ดีและอยากทำ  แต่หลายเรื่องที่เสนอมาต้องทำด้วยกัน   ต้องคิดด้วยกัน  แล้วต้องมีคนอาสาเป็นเจ้าภาพ  ถ้าไม่เช่นนั้นคิดมาแล้วรัฐบาลให้เงินไปแต่ไม่มีเจ้าภาพ งานก็ล้มเหลวอีกเช่นเคย  เพราะฉะนั้นวันนี้ผู้ใช้แรงงาน  นายจ้างและภาคราชการ  ทั้ง 3 ฝ่ายจะต้องหันหน้าคุยกันและมุ่งพัฒนาพวกเราทุกคนให้ดีขึ้น

                                 ที่ผ่านมารัฐบาลได้ทำงานในการแก้ปัญหาทั้งเศรษฐกิจและสังคมของชาติมามากพอสมควร  และแนวโน้มที่ค่อนข้างจะชัดว่า  วันนี้เศรษฐกิจมีการฟื้นตัวที่ค่อนข้างจะมั่นคงขึ้น  และเชื่อเหลือเกินว่าปีนี้จะดีกว่าปีที่แล้วมากในหลาย ๆ ด้าน  และปีหน้าก็จะดีกว่าปีนี้อีกมากเช่นกัน  เพราะฉะนั้นนั่นคือสัญญาณที่ดีของผู้ใช้แรงงานว่าท่านจะมีโอกาสเลือกมากขึ้น  เพราะการจ้างงานจะมากขึ้น  แต่ที่สำคัญที่สุดคือรัฐบาลจะต้องใกล้ชิดกับท่าน  เพื่อมองสวัสดิภาพสวัสดิการของท่าน  เพราะท่านคือผู้ที่เป็นกำลังสำคัญของชาติ  เป็นผู้สร้างเศรษฐกิจ  เราตระหนักและมองเห็นความสำคัญของท่าน  ผมขอถือโอกาสนี้สรุปสิ่งที่รัฐบาลได้ดำเนินการในรอบปีที่ผ่านมา ดังนี้

                                1. การประกันสังคม  รัฐบาลได้ขยายการคุ้มครองด้านประกันสังคมให้ครอบคลุมสถานประกอบการที่มีลูกจ้างตั้งแต่ 1 คนขึ้นไป  โดยมีผลตั้งแต่วันที่ 1 เมษายน ที่ผ่านมา ทำให้มีผู้ได้รับการคุ้มครองเพิ่มขึ้นถึง 4,000,000 คน  โดยเมื่อรวมกับสมาชิกกองทุนประกันสังคมเดิม ก็จะมีผู้ใช้แรงงานได้รับการคุ้มครองทั้งสิ้นประมาณ 10 ล้านคน  หรือ คิดเป็นร้อยละ 30 ของกำลังแรงงานประเทศ  

                                2. คณะกรรมการค่าจ้างได้ปรับค่าจ้างขั้นต่ำทั่วประเทศให้เหมาะสมกับสภาพความเป็นอยู่ของผู้ใช้แรงงาน  หลังจากที่ไม่ได้รับการเปลี่ยนแปลงมาหลายปี  นอกจากนั้น รัฐบาลจะพยายามเพิ่มรายได้และสวัสดิการของผู้ใช้แรงงานตามความเหมาะสมต่อไป  

                                3. โดยที่รัฐบาลคำนึงถึงผู้ใช้แรงงานในภาคเกษตร ผู้ทำงานอิสระ  และแรงงานนอกระบบอื่น ๆ ตลอดจนครอบครัวของผู้ใช้แรงงานด้วย  จึงได้สร้างหลักประกันด้านสุขภาพตามโครงการ 30 บาทรักษาทุกโรค ซึ่งมีผู้ได้รับประโยชน์ทั่วประเทศเป็นจำนวนหลายสิบล้านคน นอกจากนั้น ยังได้สร้างอาชีพ สร้างรายได้และลดภาระหนี้สินให้แก่ประชาชนตามโครงการกองทุนหมู่บ้านและชุมชนเมือง   โครงการธนาคารประชาชน โครงการ 1 ตำบล 1 ผลิตภัณฑ์ และโครงการพักชำระหนี้ให้แก่เกษตรกรรายย่อย  รวมทั้งมีการฟื้นฟูชีวิตเกษตรกรหลังการพักชำระหนี้   โครงการเหล่านี้ช่วยเสริมสร้างความมั่นคงให้กับชีวิตประชาชนผู้ใช้แรงงานทั้งในระยะสั้นและระยะยาว   โดยเฉพาะญาติพี่น้องของท่านที่อยู่ที่บ้านในต่างจังหวัด  วันนี้ท่านก็คงสบายใจขึ้นอย่างน้อยจำนวนหนึ่ง  ที่เขามีหลักประกันเรื่องสุขภาพ  เขามีโอกาสได้ทำงาน  มีโอกาสได้เข้าหาแหล่งเงินจากที่ไม่เคยมีโอกาสมาก่อน  ท่านก็จะได้ทำงานด้วยความสบายใจในกรุงเทพ ฯ

                                สำหรับข้อเรียกร้องของผู้ใช้แรงงานที่ผ่านมานั้น   ในเรื่องที่สามารถปรับปรุงดำเนินการได้ทันที  รัฐบาลก็ได้เร่งดำเนินการจนสำเร็จเป็นรูปธรรมแล้ว  เพื่อผลประโยชน์ของผู้ใช้แรงงานโดยไม่รอช้า อาทิ 1.การเพิ่มวงเงินค่ารักษาพยาบาลจากเดิมมีวงเงินเพียง 85,000 บาท  เป็น 200,000 บาท   2. ให้กระทรวงศึกษาธิการบรรจุหลักสูตรการเรียนการสอนความรู้ด้านแรงงานในสถานศึกษา  3. ตั้งผู้แทนฝ่ายแรงงานร่วมเป็นคณะกรรมการติดตามการดำเนินงานตามข้อเรียกร้องปี 2544  ซึ่งคณะกรรมการ ฯ ได้ดำเนินการจัดตั้งคณะกรรมการไตรภาคี 4 ด้าน ได้แก่ ด้านกฎหมาย ด้านโครงสร้างการปรับค่าจ้างภาคเอกชน ด้านอนุสัญญาแรงงาน และด้านกิจกรรมรับเลี้ยงเด็กอ่อนก่อนวัยเรียน  เป็นที่เรียบร้อยแล้ว 

                                อนึ่ง สำหรับข้อเรียกร้องอื่น ๆ ที่ยังไม่สามารถดำเนินการให้แล้วเสร็จภายในวันที่ 1 พฤษภาคม 2545 เป็นเพราะต้องผ่านกระบวนการต่าง ๆ ทางกฎหมาย  เพื่อตราเป็นกฎหมายบังคับใช้ตามลำดับต่อไป   นอกจากนี้ยังได้สนับสนุนแรงงานสตรีให้ได้มีโอกาสเข้าร่วมในคณะกรรมการต่าง ๆ  ซึ่งกระทรวงแรงงานและสวัสดิการสังคมได้ดำเนินการขอความร่วมมือจากสภาองค์กรนายจ้าง  สมาพันธ์แรงงานและสหภาพแรงงานต่าง ๆ ไปแล้ว  รวมทั้งได้รวบรวมข้อมูลเกี่ยวกับหลักเกณฑ์วิธีการคัดเลือกผู้แทน  เพื่อใช้เป็นข้อมูลประกอบการพิจารณาดำเนินการต่อไป  

                                พี่น้องผู้ใช้แรงงานที่รักทั้งหลาย  ผมขอยืนยันว่ารัฐบาลตระหนักถึงความสำคัญของผู้ใช้แรงงานเป็นอย่างยิ่ง  และจะยังคงดำเนินนโยบายสร้างความมั่นคง  สร้างโอกาสให้คนจนและผู้ด้อยโอกาสในพื้นที่ชนบทและในเมืองต่อไป  โดยรัฐบาลจะร่วมกับผู้ใช้แรงงานดำเนินการอย่างจริงจัง  ให้นโยบายต่าง ๆ บรรลุผล  เพื่อผู้ใช้แรงงานและครอบครัวจะได้มีความมั่นคงในอาชีพ  มีสวัสดิการที่เหมาะสมและมีศักดิ์ศรีในสังคม  ท่านคงทราบว่าวันที่ 1 ตุลาคม 2545  เราจะมีกระทรวงใหม่ที่เกี่ยวกับความมั่นคงของมนุษย์  ซึ่งถือว่าเป็นศัพท์ใหม่และเป็นความคิดปรัชญาใหม่ของสหประชาชาติ  ที่ใช้คำว่า Human  Security  คือความมั่นคงในชีวิตของมนุษย์  ซึ่งจะเป็นประเทศแรก ๆ ที่ได้มีกระทรวงแบบนี้   เพื่อที่จะให้ชีวิตของคนไทยเป็นชีวิตที่มีศักดิ์ศรี  ได้รับการดูแลอย่างเสมอภาคเป็นอย่างน้อย

                                 ในโอกาสนี้  ผมขออาราธนาคุณพระศรีรัตนตรัยและอำนาจศักดิ์สิทธิ์ในสากล  โปรดดลบันดาลให้พี่น้องผู้ใช้แรงงาน  พร้อมทั้งครอบครัว  ประสบแต่ความสุขความเจริญ  มีสุขภาพพลานามัยที่สมบูรณ์แข็งแรง  มีจิตใจที่สดชื่นแจ่มใส  สามารถประกอบอาชีพการงานได้สำเร็จผล  สมตามที่ปรารถนา     และรัฐบาลจะทำหน้าที่ให้ดีที่สุด  เพื่อจะดูแลพวกท่านทั้งหลายให้มีชีวิตที่มีศักดิ์ศรี  มีสวัสดิภาพ สวัสดิการในการทำงาน   ข้อเรียกร้องทั้งหลาย  รัฐบาลจะพยายามทำเท่าที่จะเป็นไปได้  เพื่อให้เกิดสวัสดิภาพ  สวัสดิการของพี่น้องคนไทยทั้งประเทศโดยเฉพาะผู้ใช้แรงงาน  ผมขออวยพรให้การจัดงานวันนี้  เป็นที่สำเร็จสมดังความปรารถนาของผู้ใช้แรงงานทุกประการ  ขอขอบคุณครับ

 

                                                                                ------------------------------------ 

 

                                                                                                                ฝ่ายประชาสัมพันธ์และเผยแพร่  สำนักโฆษก

                                                                                                                วิมลมาส  รัตนมณี / ถอดเทป / พิมพ์

                                                                                                                                พาณี  รัตนยันต์ / ตรวจ 