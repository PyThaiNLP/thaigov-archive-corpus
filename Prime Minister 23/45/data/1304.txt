คำกล่าวของ พ.ต.ท.ทักษิณ  ชินวัตร  นายกรัฐมนตรี

ในรายการ  “นายกฯ ทักษิณคุยกับประชาชน”

ทางคลื่น F.M. 92.5   สถานีวิทยุกระจายเสียงแห่งประเทศไทย

เวลา 08.00 น.  วันเสาร์ที่ 13 เมษายน 2545

 

สวัสดีครับพี่น้องประชาชนที่เคารพรักครับ

                                วันนี้เป็นวันขึ้นปีใหม่จะกล่าวว่าสวัสดีวันปีใหม่ไทยก็ได้นะครับเป็นวันซึ่งถือว่าเป็นประเพณีสงกรานต์ที่ได้สืบทอดปฏิบัติกันมาช้านานแต่โบราณนับร้อย ๆ ปี เป็นวัฒนธรรมประจำชาติที่มีอยู่ในจิตใจของคนไทยตลอดมา  ก็ถือว่าเป็นวันเริ่มต้นที่พระอาทิตย์ก้าวย่างเข้าสู่ราศีใหม่  เราเลยถือว่าเป็นปีใหม่ของเรา

                                วันนี้นอกจากวันปีใหม่ไทยหรือวันสงกรานต์แล้ว  เราถือว่าวันนี้เป็นวันของผู้สูงอายุ   วัตถุประสงค์ก็คือคงอยากจะเห็นการที่ลูกหลาน  ผู้น้อยได้คิดถึงผู้ใหญ่  เป็นประเพณีของไทยเรา  เป็นความน่ารักของไทย  ๆ  เราที่เราจะให้เกียรติกับผู้ที่อาวุโสมีบุญมีคุณด้วย   เช่น     ครูบาอาจารย์   คุณพ่อคุณแม่  ผู้ที่เลี้ยงดูเรามา   บางทีเราก็มัวทำมาหากิน  มัวแก่งแย่งในระบบของเศรษฐกิจใหม่  ระบบวัตถุนิยมทั้งหลาย    ทำให้บางครั้งเราลืมนึกถึงผู้เฒ่าผู้แก่  ซึ่งครั้งหนึ่งเขาได้มีบุญคุณต่อเราไม่มากก็น้อยโดยตรงโดยอ้อมก็แล้วแต่ความสัมพันธ์แต่ละท่าน  ผมว่าวันนี้น่าจะเป็นวันที่เราได้ระลึกถึงเขาให้กำลังใจไปเยี่ยมไปเยียนบ้าง  ไปรดน้ำดำหัวก็แล้วแต่   ก็จะเป็นสิ่งที่จรรโลงจิตใจและร่างกายของผู้สูงอายุได้เยอะครับ  ฉะนั้น  ก็อยากเชิญชวนพี่น้อง      คนไทยว่าวันนี้ถ้าใครพอมีเวลาหรือระลึกถึงผู้ใหญ่แวะไป โทรศัพท์ไปเยี่ยม  ไปรำลึกถึงเขาคิดถึงเขา   ก็จะเป็นกำลังใจที่ดีนะครับ

 

พลังที่ยิ่งใหญ่ที่สุดในชีวิตของเราคือพลังครอบครัว

                                สำหรับวันพรุ่งนี้ก็เป็นวันที่  14 เมษายนเราก็ถือว่าเป็นวันครอบครัว  ความจริงแล้ววัตถุประสงค์ของการปิดสงกรานต์ยาว ๆ ก็อยากจะให้คนไทยได้อยู่กับครอบครัว จะไปเที่ยวจะไปสนุกสนานก็เป็นเรื่องของครอบครัวให้มากที่สุด   เพราะอย่างที่ผมเรียนไปใช้เวลาอยู่กับงาน  ใช้เวลาอยู่กับการต่อสู้ชีวิต แต่อย่างน้อยมีวันหยุดอย่างนี้ได้กลับไปอยู่กับครอบครัว  สร้างความอบอุ่นเป็นปึกแผ่นกับครอบครัวน่าจะเป็นสิ่งที่สำคัญ  เพราะว่าพลังที่ยิ่งใหญ่ที่สุดในชีวิตของเราคือพลังครอบครัว  ถ้าครอบครัวไหนมีความอบอุ่น  ครอบครัวไหนมีความรักความเข้าใจ  มีความเสียสละซึ่งกันและกันแล้ว  เรามีอะไรเราพูดจากันพูดคุยกันก็จะเป็นอะไรที่ทำให้เราเข้มแข็งในหลาย ๆ ด้าน  เพราะฉะนั้น  ผมเองก็อยากจะเรียกร้องให้คนไทยทั้งประเทศ  หันมาให้เวลากับครอบครัวในช่วงสงกรานต์นี้  จะไปเที่ยวก็เที่ยวกันอย่างครอบครัวอยู่อย่างครอบครัว   สนุกกับครอบครัว ให้มีเวลาได้ใช้ช่วงโอกาสดี ๆ ได้พูดได้คุยกันบ้าง  บางครั้งก็อาจจะไม่ได้พูดคุยกันเต็มที่  แต่   วันหยุดวันอะไรของครอบครัวจะเป็นสิ่งที่อยากจะเชิญชวนนะครับ   เพราะผมคิดว่าถ้าเราเข้าใจครอบครัว     รักครอบครัว เราก็จะรักชาติบ้านเมืองได้ง่ายขึ้น  ก็ให้ความเข้มแข็งของครอบครัวเป็นหัวใจที่สำคัญนะครับ    ก็ขอให้ทุกครอบครัวประสบแต่ความสุขความเจริญในวันสงกรานต์นี้   และที่สำคัญก็คือใครจะไปไหนมาไหนต้องระมัดระวัง   อย่าสนุกสนานเกินไปจนเกิดอุบัติเหตุ   รักษาสุขภาพร่างกายให้ดีครับ  เตรียมสุขภาพกายสุขภาพจิตเพราะว่าชีวิตก็ต้องทำงานต่อหลังจากวันเปิด  แต่อยากให้ชาร์ตแบตเตอรี่กันให้เต็มที่   ชาร์ตแบตเตอรี่แห่งความอบอุ่นของครอบครัวและก็รำลึกถึงผู้มีพระคุณ  รำลึกถึงผู้หลักผู้ใหญ่ที่เลี้ยงดูเรามา  ก็จะเป็นการจรรโลงจิตใจที่ดีของคนไทยทั้งประเทศครับ

                               

หลายประเทศตอบตกลงที่จะเข้าร่วมประชุม ACD  ที่ไทยจะเป็นเจ้าภาพ  เพื่อร่วมกันวางยุทธศาสตร์ในด้านต่าง ๆ  ให้เอเชียมีความเป็นปึกแผ่นเข้มแข็งขึ้น

                                ผมขอเล่าให้ฟังว่าเมื่อคืนนี้ผมเพิ่งกลับจากประเทศจีน  ผมได้ไปร่วมประชุมที่เมืองโป๋เอ้า มณฑลไหหนาน สาธารณรัฐประชาชนจีน  ผมไปคืนเดียวครับ  ต้องขออนุญาตหมอไปวันที่ 11 เมษายนกลับวันที่ 12 เมษายน พยายามประคองใส่หูไว้เพื่อไม่ให้มันแย่ลงไปกว่านี้  เพราะว่าจำเป็นจริง ๆ ไม่อย่างนั้นผมคงไม่ไปเพราะการเดินทางตอนนี้หมอยังไม่อยากให้เดินทางโดยเครื่องบินมากนัก   แต่จำเป็นต้องไปเพราะเรื่องนี้เป็นเรื่องสำคัญมากระดับเอเชีย ทางจีนได้ให้ความสำคัญกับงานนี้มากและก็ขอเชิญผมไป  และผมเป็นหัวหน้ารัฐบาลแรกที่ตอบรับไปและหลังจากนั้นเกาหลีใต้กับญี่ปุ่นก็ตามไป  ก็มีผมไป   มีญี่ปุ่น   เกาหลีใต้ไป   และก็ท่านนายกรัฐมนตรี     จู  หรงจี   ซึ่งไปเป็นประธานอยู่แล้ว ก็ 4 คนเป็นคนไปพูดในเรื่องหลัก ๆ   ในการประชุมครั้งนี้หัวข้อเรื่องก็เป็นเรื่องการพัฒนาเศรษฐกิจและความร่วมมือทางเศรษฐกิจเพื่อเอเชีย   สุนทรพจน์ที่ผมใช้พูดไปวันนั้นก็เน้นเรื่องของการให้เอเชียเป็นปึกแผ่น เพราะเอเชียไม่เป็นปึกแผ่น  มีส่วนหนึ่งเป็นปึกแผ่นและไปร่วมกับส่วนนอกเอเชียอีกส่วนหนึ่ง  แต่ในเอเชียกันเองทั้งหมดยังไม่เคยมีการร่วมมือกันอย่างจริงจัง   เพราะฉะนั้น  ผมเรียกร้องให้เกิดความร่วมมือในเอเชียอย่างจริงจัง  เรียกร้องเพื่ออะไรครับ  เพราะไม่เช่นนั้นเอเชียถูกแบ่งเป็นส่วน   และก็จะแข่งขันกัน  เมื่อการแข่งขันมากขึ้นเท่าไหร่  เอเชียก็จะตัดราคากันเอง     ผลสุดท้ายสิ่งที่เป็นความสามารถพิเศษของคนเอเชีย เช่น  ความชำนาญพิเศษในงานฝีมือ  สิ่งที่เป็นศิลปะ     วัฒนธรรมที่ดีที่ถ่ายทอดกันมาเป็นชั่วหลายอายุคน  กลับถูกตีราคาต่ำกว่าแรงงานทั่วไป  ซึ่งไม่เป็นธรรมต่อ  เอเชีย  สินค้าของเอเชียราคาถูกกว่าสินค้าจากแหล่งอื่น  สินค้าเกษตรราคาแย่ลง  เพราะฉะนั้น  การที่เอเชียไม่สามารถพูดจากันรวมกันเป็นปึกแผ่นได้  ก็จะถูกส่วนอื่นเขาใช้ต่อรองทำให้เอเชียอ่อนแอ   ฉะนั้น  ไทยเราในฐานะที่ไม่มีความขัดแย้งกับใคร  โดยเฉพาะอย่างยิ่งประเทศเพื่อนบ้านหลังจากที่รัฐบาลนี้เข้ามาก็ได้แก้ปัญหาทั้งหมด  ทำให้ความขัดแย้งต่าง ๆ ไม่มีเลย  เมื่อไม่มีผมในฐานะตัวแทนประเทศไทยก็เสนอความคิดริเริ่มในการตั้งที่เรียกว่า  ACD  Asia Cooperation  Dialogue  ก็คือมีการจัดการประชุมเพื่อที่จะให้ประเทศในเอเชียทั้งหลายมาประชุมที่ประเทศไทย  เพื่อจะหาแนวทางวางยุทธศาสตร์ในความร่วมมือทางด้านเศรษฐกิจ  สังคม  วัฒนธรรม  การท่องเที่ยว  การเมือง   เพื่อให้เอเชียสามารถที่จะต่อรองกับทวีปอื่นได้   ไม่ว่าเรื่องของการ          กีดกันทางการค้าก็ตาม  ไม่ว่าจะเรื่องของกฎเกณฑ์ในเวทีการค้าโลกก็ตาม   ปรากฎว่าได้รับการขานรับที่ดีมากเที่ยวนี้นะครับ  ผมเองได้ไปรับการขานรับจากทุกที่แล้ว  แต่ว่าจีนยังไม่ตอบผมเป็นทางการ  ไปเที่ยวนี้ไปขอคำตอบจากจีนเป็นทางการ  จีนตอบยืนยันมาร่วม  ญี่ปุ่นตอบยืนยันมาร่วม  สองประเทศตอบพร้อมกันใน       วันเดียวกันเมื่อวานนี้ตอนบ่าย  ซึ่งผมถือว่าเป็นการให้เกียรติประเทศไทยมาก  ซึ่งเราเป็นประเทศที่เศรษฐกิจขนาดเล็ก ๆ กลาง ๆ  เสนอเรื่องนี้ขึ้นไปและได้รับการตอบรับทันที ก็จะทำให้วันนี้การประชุมจะเกิดขึ้นในประเทศไทย  โดยผมจะเชิญรัฐมนตรีต่างประเทศของประเทศที่อยู่ในเอเชียทั้งหมดมาร่วมประชุมที่ประเทศไทย เพื่อวางแนวทางให้เอเชียเป็นปึกแผ่น  ให้เอเชียสามารถร่วมกันทางเศรษฐกิจ   ให้เอเชียสามารถมีกติกาที่ถูกถ่วงดุลกับการต่อรองในภาคต่าง ๆ ได้  ไม่ใช่ต่อรองเพื่อเราจะไปเอาเปรียบใคร  แต่ต่อรองเพื่อเราไม่ถูกรังแก   ต่อรองเพื่อเราจะแก้ปัญหาความยากจนของเราได้อย่างยั่งยืน  ถ้าไม่อย่างนั้นไม่มีทางแก้ได้  เพราะว่าตราบใดที่เราไม่มีอำนาจต่อรองมันก็ต้องแพ้การแข่งขัน เมื่อแพ้การแข่งขันเราสู้ไม่ได้ก็ต้องลดค่าเงินบาทเรา  ลดครั้งแล้วลดเล่าลดไปเรื่อย ๆ เพื่อที่จะให้เกษตรกรมีสตางค์เป็นเงินบาทใช้เท่าเดิม  แต่ที่ไหนได้อำนาจการซื้อตกลงไปเยอะเพราะเราลดค่าเงิน นี่คือสิ่งที่เป็นความยากจนที่ถาวรของเรา   ฉะนั้น การทำเช่นนี้จะช่วยทำให้เรามีพลังขึ้นเยอะ  ประเทศไทยต่อไปก็จะมีพลังในการที่จะเจรจามากขึ้น   เมื่อก่อนนี้ถ้าเราไม่มีพลังร่วมมันไม่พอ  เพราะเราไม่ใหญ่พอ  

 

การเปิดตลาดใหม่เป็นหัวใจสำคัญของไทยในอนาคต

                                อีกเรื่องหนึ่งที่ได้จากการไปครั้งนี้คือ  ตอนนี้มิติของการทำการค้าเสรีเป็นสิ่งที่ต้องเกิดขึ้น เพราะว่าเราเป็นประเทศที่มีประชากรประมาณ 63 ล้านคน  เราผลิตก็ด้วยกำลัง  63 ล้านคน  เราจะบริโภคก็ด้วยกำลังคน 63 ล้านคน แต่โลกทั้งโลกมีประชากร  6,000 กว่าล้านคน เอเชียทั้งเอเชียมีประชากร  3,000 กว่าล้านคน  ถ้าเราผลิตเพื่อให้คน  3,000 ล้านคนได้กิน  เราก็สามารถที่จะผลิตได้เยอะ  เราก็จะมีรายได้เยอะ   เพราะฉะนั้น  การเปิดตลาดใหม่จึงเป็นหัวใจสำคัญของเราในอนาคต  ผมก็เลยได้ไปเจรจาเริ่มต้นการค้าเสรีกับบางเรื่อง  เช่น  จีนเขาประกาศว่าเขาจะทำกับอาเซียนภายใน  10 ปี  ผมก็เลยบอกจีนว่าถ้าจะทำกับอาเซียนภายใน 10 ปีมันต้องถึง 10  ปีแน่  เพราะว่าอาเซียน 10 ประเทศมันใช้เวลานาน  กว่าจะตกลงกันเหมือนกันหมดทุกอย่าง  มันเป็นไปไม่ได้  เอาจีนกับไทยก่อน และก็ไม่ต้องเอาทุกสินค้า  เอาสินค้าที่เราไม่มีปัญหากันก่อน  เช่น  เราจะเอาผลไม้ไปขายจีน  จีนมีปัญหามั๊ย  จีนบอกเขาไม่มีปัญหาหรอก  เพราะว่าผลไม้ของเราผลิตด้วยคน 60 กว่าล้านคน   เขากิน  1,000 กว่าล้านคน  ยังไงก็ไม่มีปัญหา  และผลไม้เขาจะมาขายไทยเรามีปัญหามั๊ย  ปัญหามันน้อยเพราะว่าการบริโภคผลไม้ไม่เหมือนกัน   ผมก็ไปนั่งดูว่าอันไหนมีปัญหา  แต่อันนี้ยังไม่ตกลงว่าจะเอาตรงไหน  แต่หลักการตกลงกันว่าเอาหละเราเล่นทีละหมวดก็ได้  หรือทีละประเภทก็ได้  ที่เราต่างคนต่างไม่มีปัญหา และเราก็สามารถขายกันไม่มีโควตา  ขายกันโดยไม่มีภาษีก็จะทำให้ของที่ผลิตในประเทศไทยออกไปขายในตลาดจีน 1,300 ล้านคนได้   ซึ่งตอนนี้เรากับอินเดียก็กำลังทำกันนั่นก็อีก 1,000 ล้านคน 

และเมื่อวานนี้ก็ได้คุยกับญี่ปุ่น ๆ  ตกลงครับ   จะเริ่มศึกษากับเราเหมือนกัน  โดยที่ยอมเป็น

บางกลุ่มสินค้าก่อนไม่ได้เอาทุกอย่าง   อันนี้เราก็จะมีคณะกรรมการมีฝ่ายวิชาการช่วยกันดูให้ละเอียด         รอบคอบ   ถ้าอันไหนต้องไปกระทบใครในประเทศไทยเราก็จะหาทางบรรเทาความเดือดร้อน  แต่เพื่อให้ส่วนใหญ่ได้ประโยชน์   อันนี้ก็ถือว่าเป็นการไปพูดคุยกันนอกจากได้ไปแสดงแนวคิดของประเทศไทยแล้ว   ยังสามารถที่จะต่อรองพูดจาชักชวนร่วมกันทำงานได้ดีมาก  โดยเฉพาะอย่างยิ่งทั้งท่านนายกฯ  จีน  นายกฯ ญี่ปุ่น ผมเป็นนายกฯ พร้อมกับท่านนายกฯ ญี่ปุ่น        โคอิชูมิ  ประมาณปีหนึ่งก็เจอกัน 5 หนแล้ว   ทำให้เกิดความใกล้ชิดมีความเป็นส่วนตัวกันมากขึ้น  พูดจาด้วยเหตุด้วยผลกันง่ายขึ้น   ทางจีนก็เจอกันบ่อยมาก   เที่ยวนี้ก็มีโอกาสเจอกับนายกฯ เกาหลีใต้   ซึ่งเพิ่งเจอกันครั้งแรก  ประธานาธิบดีเกาหลีใต้เจอกัน 2-3 หนแล้ว   แต่นายกฯ เกาหลีใต้เพิ่งเจอครั้งแรก   ก็ได้พูดกันเรื่องของ  ACD  เขาก็ตอบรับว่าจะส่งรัฐมนตรีต่างประเทศมาร่วมประชุม  ทำให้การประชุมของ  Asia Cooperation  Dialogue   หรือความร่วมมือทางเอเชียจะเข้มแข็งมาก   อันนี้ผมก็ขอเรียนให้พี่น้องคนไทยได้ทราบว่าอันนี้คือการเปิดตลาดใหม่ของไทยครั้งยิ่งใหญ่  โดยใช้ความร่วมมือทางเอเชีย   ซึ่งมีประชากรรวมกันของเอเชียเกินครึ่งหนึ่งของโลก   ก็จะทำให้เกิดพลังยิ่งใหญ่ที่เป็นประโยชน์ต่อพี่น้องประชาชนโดยเฉพาะเกษตรกรผู้ผลิตทั้งหลาย เอสเอ็มอีทั้งหลายที่จะเกิดขึ้นในอนาคต

 

จัดทำงบประมาณเพื่อให้การใช้เงินของประเทศเป็นไปอย่างมีประสิทธิภาพ และเป็นการแก้ปัญหาให้        ประชาชนอย่างแท้จริง 

                                เมื่ออังคารที่ผ่านมาตอนนั้นหมอยังไม่อนุญาตให้ผมไปประชุมคณะรัฐมนตรี  ก็เลยได้ประชุมทางระบบจอภาพผ่านทางไกล  หรือเรียกว่า  วีดิโอ  คอนเฟอร์เรนท์  จากบ้านผมไปประชุม   ส่วนใหญ่ผมก็จะไปเน้นเรื่องงบประมาณเพราะกำลังจะเข้าสู่การพิจารณาของสภา  แต่ระบบการทำงบประมาณนั้นยังเปลี่ยนแปลงไม่ค่อยได้   ผมก็พยายามเปลี่ยนแปลงเท่าที่กฎหมายปัจจุบันมีอยู่   เพื่อให้สะท้อนการใช้เงินให้ตรงกับการแก้ปัญหาของประเทศจริง ๆ   เพราะไม่เช่นนั้น  จะมีแต่งบประจำ   ซึ่งระบบราชการประจำก็จะทำขึ้นมา สำนักงบประมาณก็จะเป็นเหมือนกับเลขานุการเขียนลงไปกรอกลงไป แล้วเราก็ใช้เงินกันไปตามนั้นตามกฎหมายตีความอย่างนี้ตลอด  มันไม่เกิดพลัง    และก็งบประจำก็บานปลาย ตอนนี้งบใช้หนี้ขึ้นไปเกือบแสนสามหมื่นล้านบาทแล้ว   ทั้งดอกเบี้ยและเงินต้น   ผมเลยสั่งการให้รองนายกฯ สมคิดไปประชุมเมื่อวันพฤหัสฯ  และได้วางโครงกลับมาใหม่   อาทิตย์นี้ผมจะดูกันอีกทีหนึ่งเพื่อให้ได้เม็ดเงินในการที่จะแก้ปัญหาของชาติให้ได้มากที่สุด   โดยที่ไม่เพิ่มหนี้มากนัก  และจะพยายามจัดเรื่องหนี้ใหม่  สัปดาห์นี้ก็คงจะดูเรื่อง    หนี้สินของประเทศ  เพื่อทำยังไงให้ต้นทุนของดอกเบี้ยลดลงจัดใหม่  ทำให้ดีเพื่อที่จะให้ได้ใช้เงินของประเทศอย่างมีประสิทธิภาพในการแก้ปัญหาให้ประชาชนอย่างแท้จริง  เพราะดูแล้วผมคิดว่าประเทศเรามีความหวังมาก ๆ  ในช่วงนี้  ผมดูแล้วก็คิดว่าคงจะแก้หลาย ๆ จุดพร้อม ๆ กัน  ต้องขอเรียนผมจะพยายามเน้นในการวางยุทธศาสตร์ประเทศ  แก้ปัญหาโดยวิธีการบริหารให้มากที่สุด

 

ใช้หลักเมตตาธรรมและนิติธรรมควบคู่กันไปในการแก้ปัญหาให้พี่น้องเกษตรกร

                                อีกเรื่องก็เรื่องของการเรียกร้องต่าง ๆ   ตอนนี้ทางด้านกลุ่มสหพันธุ์เกษตรกรภาคเหนือ  (สกน.)  ได้กลับไปเรียบร้อยแล้ว   สมัชชาเกษตรกรรายย่อย (สกย.)   ก็กลับไปแล้ว  แต่ขอเรียนว่าเรื่องข้อเรียกร้องทั้งหลายตอนนี้เยอะเหลือเกินครับ   ต้องเรียนว่าก็หมักหมมกันมานาน  ไม่ใช่ว่าไม่กี่ปีนี้  หมักหมมมาหลายปี  แต่ทีนี้ต้องเข้าใจว่าปัญหาทุกอย่างเป็นปัญหาที่บางทีก็เกิดจากโครงสร้างเอง บางทีก็เกิดจากกฎหมาย  แต่รัฐบาลนี้ก็พยายามอย่างยิ่งที่จะแก้  แต่เราจะแก้ด้วยหลักทั้งเมตตาธรรมและนิติธรรมควบคู่กันไป   ไม่ใช่ว่าเราจะใช้เมตตาธรรมโดยไม่มีนิติธรรม หรือใช้นิติธรรมไม่คำนึงถึงเมตตาธรรมคงไม่ได้   ใช้ทั้งสองอย่าง  แต่ถึงเวลาเมื่อรัฐบาลได้มองว่า        สิ่งไหนเป็นสิ่งที่ดีที่สุดแล้วรอบคอบแล้ว   เมตตาธรรมพอแล้วก็ต้องใช้หลักกฎหมายเต็มที่   ต้องกราบเรียนว่าทุกอย่างจะทำให้ดีที่สุดครับ

 

การปรับปรุงระบบการบริหารประเทศใหม่เพื่อลูกหลานของเราในวันข้างหน้า

                                เมื่อวันพุธที่  10 เมษายน  ผมได้ไปเสนอร่างพระราชบัญญัติระเบียบบริหารราชการแผ่นดิน  และร่างพระราชบัญญัติปรับปรุงกระทรวง ทบวง กรม  ต่อสภาผู้แทนราษฎร   ซึ่งฉบับแรกได้ผ่านวาระที่  1 ไปแล้ว   ผมได้ขอร้องให้สภาผู้แทนฯ  ถือว่าเรื่องนี้เป็นวาระแห่งชาติ  อยากให้เป็นผลงานร่วมกันของสภาผู้แทนราษฎร   เพราะผมเชื่อเหลือเกินว่าการปรับปรุงระบบการบริหารของประเทศนั้นมีแต่คนอยากจะทำกันมานานแล้ว  แต่บางทีอาจจะจังหวะการเมืองไม่ให้  หลายรัฐบาลก็คิดกันมา   แต่ว่าจังหวะการเมืองวันนี้เหมาะสมที่จะเปลี่ยนแปลง  เพราะบ้านเมืองเปลี่ยนแปลงไปเยอะ  โลกเปลี่ยนแปลงไปเยอะ ความต้องการในการบริการของประชาชนต่อระบบราชการก็เปลี่ยนแปลงไปเยอะ   แต่ราชการเองกลับยังไม่เปลี่ยนแปลง  จะเป็นการดึงความล้าหลังให้กับการพัฒนาประเทศ เพราะฉะนั้น  เราคงต้องปรับเปลี่ยน  แต่การปรับเปลี่ยนนั้นสมมติว่ามีบันได 5 ขั้นจะเปลี่ยนจาก  1 ไป 5 เลยหลายคนอาจจะไม่เข้าใจว่า  3-4-5 คืออะไร  เพราะฉะนั้น          ก็คงไป 2  เพื่อจะเห็น 3 เห็น 4 ก่อนแล้วค่อยไป 4 ไป 5  คือถ้าจะไปรวดเดียวมันจะมีปัญหา  หลายคนบางคนอาจจะมีความรู้ว่าต้อง 1-2-3-4-5  บางคนก็เข้าใจ แต่ว่า   1-2-3-4-5   อาจจะต้องใช้เวลา แทนที่จะไปปีเดียวอาจจะ 3 ปี  4 ปี อาจจะต้องเป็นอย่างนั้น   แต่ว่าทำแน่นอนดีกว่าไม่เริ่มวันนี้  เพราะฉะนั้นการเริ่มวันนี้ก็อย่าไปคิดว่าถ้าเริ่มวันนี้ต้องเริ่มถึง 5 หรือว่าไม่อย่างนั้นอย่าเริ่มเลย   คงเป็นไปไม่ได้  ก็เรียนพี่น้องประชาชนอีกครั้งว่าทุกอย่างที่ทำ คำตอบสุดท้ายก็คืออยู่ที่ความแข็งแรงของประเทศและก็ศักยภาพของประชาชนในการที่จะมีความเป็นอยู่ที่ดีขึ้นในอนาคต โดยเฉพาะลูกหลานของเรา  คงไม่ได้ทำเพื่อพวกเราในวันนี้   ต้องทำเพื่อ             ลูกหลานของเราในวันหน้าด้วย  อันนี้ก็เป็นสิ่งที่ได้ขอสภาฯ และสภาฯก็ได้กรุณาผ่านวาระที่  1 ไปแล้วในฉบับแรก  ในวันพุธที่  24 เมษายนนี้ก็คงจะเข้าฉบับที่สองต่อไป   ผมก็จะมาเสนอให้ทราบอีกครั้งหนึ่ง

 

รับมอบทองคำและเงินดอลลาร์จากหลวงตามหาบัว

                                วันพฤหัสฯ  ก่อนที่ผมจะเดินทางไปประเทศจีน  ผมได้ไปรับบริจาคทองคำงวดสุดท้ายครบรอบ 4 ปี  ของโครงการผ้าป่าช่วยชาติ  ของหลวงตามหาบัว  ญาณสัมปันโณ  ที่สวนแสงธรรม  พุทธมณฑล ท่านเป็นพระปฏิบัติธรรมอยู่ป่าช่วงหนึ่ง  ซึ่งได้เห็นประเทศอยู่ในยามวิกฤตก่อนที่วิกฤตเศรษฐกิจวันนั้นก็จึงเกิดความเป็นห่วงชาติบ้านเมือง  ก็เลยใช้ธรรมะออกมาเพื่อให้กำลังใจกับคนไทยเพื่อนำสิ่งที่เป็นสิริมงคลที่เป็นการเสียสละของคนไทยเอาไปให้กับคลังหลวงของประเทศ  เพื่อที่จะให้ช่วยกันรักษาทรัพย์สมบัติของชาติให้มากที่สุดเท่าที่จะทำได้ในยามวิกฤต  ท่านก็ได้ออกผ้าป่ามาเป็นเวลา 4 ปีเต็มทั้ง  ๆ  ที่สังขารท่านวันนั้น 85 ปี  ท่านก็ทำมา 4 เต็ม  ในที่สุด 4 ปีเต็มของที่ท่านทำมาอย่างไม่เห็นแก่ความเหน็ดเหนื่อยของพระอายุ 85 ปี   วันนี้ท่านได้บริจาคทองคำให้กับประเทศรวมไปแล้ว  5,059.84  กิโลกรัมหรือ 5 ตันกว่า และเป็นดอลลาร์สหรัฐเกือบ 7 ล้านดอลลาร์สหรัฐ คิดเป็นเงินไทยคร่าว ๆ ประมาณ  2,300 ล้านบาท  ก็ต้องถือว่าเป็นน้ำใจของคนไทยอันยิ่งใหญ่ที่มีศรัทธาต่อหลวงตาและมีความผูกพันและรักชาติ  เสียสละร่วมกันมาตลอด  นี่ก็เป็นความเสียสละอย่างใหญ่หลวง   ถ้าไปเปรียบเทียบงบประมาณแผ่นดินอาจดูว่านิดเดียว  แต่ว่าลำพังพระรูปหนึ่งกับศรัทธาประชาชนที่มีนั้น  และความรักชาติที่มีอยู่  ทำได้ขนาดนี้รัฐบาลถือว่าเป็นความเสียสละที่         ยิ่งใหญ่ต้องขอขอบคุณไว้ ณ  ที่นี้ด้วย

 

รัฐบาลจะตัดสินใจทั้ง 3 โครงการบนพื้นฐานเพื่อประเทศชาติและคนส่วนใหญ่

                                ก่อนผมเดินทางผมได้ให้ทางสำนักโฆษกและเลขาธิการนายกรัฐมนตรีได้แถลงข่าวเกี่ยวกับเรื่องโครงสร้างท่อก๊าซและสถานีแยกก๊าซไทย-มาเลเซีย จังหวัดสงขลา  และโครงการโรงไฟฟ้าหินกรูด-        บ่อนอก จังหวัดประจวบคีรีขันธ์  ไป   ผมขอพูดสั้น ๆ ว่าในวันนี้คงได้แต่พูด     แค่นี้ก่อน  แต่ว่ากำลังทำงานหนักต่อจากนี้อีกเยอะ  และจะทำให้ดีที่สุด  และจะตัดสินใจบนพื้นฐานเพื่อประเทศชาติและคนส่วนใหญ่   อะไรที่ตัดสินใจไปแล้วอาจจะกระทบกระทั่งใครบ้าง หรือไม่พอใจบ้าง  อันนี้ก็เป็นสิ่งที่ไม่ได้มีความรู้สึกที่เข้าข้างฝ่ายโน้นไม่เข้าข้างฝ่ายนี้   คิดอย่างเดียวครับว่าอะไรที่ดีที่สุดสำหรับประเทศจะทำตรงนั้น   รัฐบาลจะทำเต็มที่ครับ 

 

น้ำตกห้วยแก้วจะมีน้ำให้ชาวเชียงใหม่ใช้ปลายเดือนพฤษภาคม

ก็คงเล่าถึงการทำงานทั้งหมดในสัปดาห์ที่แล้วให้ท่านฟัง  ผมขอพูดถึงเชียงใหม่นิดหนึ่งครับ

เพราะวันนี้ก็คงมีคนอยู่ที่เชียงใหม่เยอะเนื่องจากสงกรานต์  เชียงใหม่ปีนี้น้ำในคูเมืองทั้ง 4 ทิศใสมากกว่าปีที่แล้วได้มีการขุดลอก และทำการ treat น้ำให้มีค่า PH อยู่ในระดับที่ปลอดภัย  น้ำจะใสและจะมีน้ำเล่นสงกรานต์ที่สะอาด  ก็อยากให้ช่วยกันรักษาความสะอาดนี้ไว้ให้ดีนะครับ เสียดายนิดหนึ่งตรงน้ำตกห้วยแก้วซึ่งแห้งไปเป็นเวลาสิบกว่าปีแล้ว  กำลังจะกลับคืนมา  แต่บังเอิญว่าเขาตั้งใจอย่างยิ่งที่จะให้ทันสงกรานต์แต่ไม่ทัน  เพราะเนื่องจากว่ากว่าจะลงมือ  ความจริงแล้วต้องเสร็จประมาณ 4-5 เดือนแต่เขาดึงขึ้นมาเร็วขึ้น   ก็จะเสร็จภายในพฤษภาคมนี้  ห้วยแก้วก็จะมีน้ำตกห้วยแก้วที่เราเคยได้ยินว่าน้ำตกห้วยแก้วนั้นกลับมาอีกครั้งหนึ่ง   หลักของมันก็คือการจัดการน้ำที่ถูกดึงไปใช้ระหว่างทางนั้นให้เป็นระเบียบโดยการทำประปาภูเขา  เพื่อให้คนซึ่งได้ดึงน้ำไปใช้ไม่ให้ใช้ส่วนนั้น   ส่วนน้ำที่ตกมาตามห้วยแก้ว  ก็จะตกตามปกติ  น้ำก็จะถึงห้วยแก้ว ๆ  ก็จะเป็นสถานที่ท่องเที่ยวที่จะมีน้ำตกตามเดิม   แต่จะมีประมาณปลายพฤษภาคม   เสียดายไม่ทันสงกรานต์นะครับ  และผมต้องขออภัยพี่น้องชาวเชียงใหม่ที่ต้องการจะรดน้ำดำหัวในวันที่  16 เมษายน  แต่ว่าแพทย์ยังไม่อยากให้ผมเดินทางมาก   ผมขอให้แข็งแรงหายดีแล้วจะไปเยี่ยม  3- 4 วันนี้คงต้องใช้เวลาพักเพราะหูข้างขวาของผมยังไม่สามารถรับเสียงพูดได้ เพราะเสียงพูดยังแปลไม่ออก  คือได้ยินขึ้นมานิดหนึ่งแต่ยังแปลไม่ออก   คงต้องพักฟื้น  ตอนนี้ก็ได้แต่ทานยาและพักฟื้นไป  ก็ขออภัยที่ไม่ได้ไปร่วม  ผมก็ขอให้ทุกท่านโชคดีวันขึ้นปีใหม่ไทยให้มีความสุขในครอบครัวทุกคน และก็เที่ยวพักผ่อน ๆ เพื่อพลัง อย่าพักผ่อนเพื่อให้เกิดปัญหา  เพราะฉะนั้น  ก็พอสมควรนะครับ  ระมัดระวังอุบัติเหตุ ไปไหนมาไหนให้ระมัดระวังเป็นพิเศษก็ขอให้ท่านทั้งหลายมีความสุข ความเจริญยิ่ง ๆ ขึ้นไปครับ 

สวัสดีวันปีใหม่ไทยครับ

 

-----------------------------------

ฝ่ายวิเคราะห์ข่าว สำนักโฆษก

จินตนา/ถอดเทป/พิมพ์