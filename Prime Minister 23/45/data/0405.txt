คำกล่าวของ พ.ต.ท.ทักษิณ  ชินวัตร  นายกรัฐมนตรี

ในรายการ  “นายกฯ ทักษิณคุยกับประชาชน”

ทางคลื่น F.M. 92.5   สถานีวิทยุกระจายเสียงแห่งประเทศไทย

เวลา 08.00 น.  วันเสาร์ที่ 4  พฤษภาคม 2545

 
สวัสดีครับพี่น้องประชาชนที่เคารพรักครับ

                วันพรุ่งนี้วันที่  5 พฤษภาคมเป็นวันสำคัญของคนไทยทั้งประเทศคือวันฉัตรมงคล  หากเรานับย้อนเวลากลับไปนับจากที่พระบาทสมเด็จพระเจ้าอยู่หัวได้เสด็จขึ้นเถลิงถวัลยราชสมบัติสืบราชสันตติวงศ์เป็นพระมหากษัตริย์  เมื่อวันที่  9 มิถุนายน 2489 และทรงประกอบพระราชพิธีบรมราชาภิเษกเมื่อวันที่                  5 พฤษภาคม  2493  นับเป็นปีที่ 52 แห่งการเสด็จขึ้นครองราชย์   เราจึงถือว่าวันที่  5 พฤษภาคมของทุกปีเป็นวันพระราชพิธีฉัตรมงคล  ซึ่งเป็นวันสำคัญยิ่งของพวกเราปวงชนชาวไทยทุกคนที่อยู่ใต้ร่มพระบรมโพธิสมภารของพระบทสมเด็จพระเจ้าอยู่หัว  และมีพระปฐมพระบรมราชโองการในวันพระบรมราชาภิเษกซึ่งเป็นที่ปลื้มอกปลื้มใจของคนไทยทั้งประเทศที่ทรงตรัสว่า  “ เราจะครองแผ่นดินโดยธรรม  เพื่อประโยชน์สุขแห่งมหาชนชาวสยาม ”   และพระบาทสมเด็จพระเจ้าอยู่หัวได้ทรงดำรงแบบนี้มาตั้งแต่วันที่ทรงตรัสจนถึงขณะนี้ พระองค์ท่านทรงทุ่มเทเพื่อพี่น้องประชาชนคนไทย  เพื่อความสุขของคนไทยและเสด็จไปทุก ๆ  แห่งเพื่อศึกษาถึงความทุกข์ยากและปัญหาของประเทศชาติ เพื่อแก้ปัญหาความทุกข์ยากให้กับประชาชน โดยเฉพาะอย่างยิ่งคนยากคนจนคนที่อยู่ในชนบท  ก็เป็นสิ่งที่คนไทยทั้งหลายควรจะภาคภูมิใจที่มีพระบาทสมเด็จพระเจ้าอยู่หัวเช่นนี้  ผมเองพอมองย้อนออกไปว่าพระองค์ท่านทรงเป็นพระมหากษัตริย์ตั้งแต่ปี  2489  ผมเองเกิดปี  2492   เท่ากับผมเป็นนายกรัฐมนตรีคนแรกที่เกิดในแผ่นดินของพระบาทสมเด็จพระเจ้าอยู่หัว  รัชกาลที่  9  คือปี 2492   ก็เป็นสิ่งที่พวกเราคนไทยทุกคน  โดยเฉพาะอย่างยิ่งคนในวัยที่เกิดในแผ่นดินของพระองค์ท่านจะต้องทำทุกสิ่งทุกอย่างเพื่อสนองพระเดชพระคุณที่พระองค์ท่านได้ทรงเสียสละให้กับพวกเรามา  อันนี้ก็เป็นสิ่งที่อยากจะเชิญชวนคนไทยให้ร่วมตั้งจิตอธิษฐานน้อมรำลึกถึงวันพระบรมราชาภิเษก  ซึ่งพระองค์ท่านได้ช่วยเหลือประเทศไทยและคนไทยมาตลอดเวลา   ขอจงทรงพระเจริญยิ่งยืนนาน  พระสิริสุขทุกประการ  สถิตย์สถาวรเป็นร่มโพธิ์ทองของเหล่าพสกนิกรชาวไทยชั่วกาลนานเทอญ  และวันที่  5 พฤษภาคมเวลา  19.30 น.  รัฐบาลจะจัดงานถวายพระพรชัยมงคลเนื่องในงานสโมสรสันนิบาตวันฉัตรมงคล ณ ตึกสันติไมตรี ทำเนียบรัฐบาล

 
ตั้งคณะกรรมการระดับชาติดูแลดูโครงการจัดการน้ำเสียเขตควบคุมมลพิษบ้านคลองด่าน  สมุทรปราการ  

                                ผมขอเล่าการทำงานในสัปดาห์ที่ผ่านมาให้พี่น้องประชาชนฟังเช่นเคยนะครับ  เมื่อวันพฤหัสบดีที่  2 พฤษภาคม   ผมได้เดินทางไปดูโครงการจัดการน้ำเสียเขตควบคุมมลพิษบ้านคลองด่าน จังหวัดสมุทรปราการ   ก็ได้ไปกับรัฐมนตรีว่าการกระทรวงวิทยาศาสตร์ เทคโนโลยีและสิ่งแวดล้อม คือรัฐมนตรีสนธยา พร้อมกับสมาชิกสภาผู้แทนราษฎรและสมาชิกวุฒิสภาของจังหวัดสมุทรปราการ  ไปเยี่ยมราษฎร  ผมไม่เคยไปที่คลองด่าน  ไปแล้วเห็นความอุดมสมบูรณ์ของสัตว์น้ำทะเล  ไม่ว่าจะเป็นพวกกุ้งหอยปูปลา แล้วตัวคลองไม่น่าเชื่อว่าสะอาด   ซึ่งเขตสมุทรปราการใคร ๆ ก็บอกว่าน้ำเสียลงคลองจะไม่สะอาด   ก็มีความอุดมสมบูรณ์เหลือเกิน  ชาวบ้านเอาไม้ไผ่ไปปักอยู่ที่ชายทะเล  ก็จะได้หอยแมงภู่เยอะเลย  3 เดือนก็ได้แล้วเต็มไปหมด  กุ้งก็มีอะไรก็มี  เขาก็วิตกกันครับว่าบ่อบำบัดน้ำเสียนี้เป็นบ่อขนาดใหญ่  ซึ่งจะมีการบำบัดน้ำเสียวันหนึ่งประมาณ 5 แสนลูกบาศก์เมตร  แล้วก็จะเอาน้ำที่บำบัดแล้วลงทิ้งทะเลในบริเวณที่อุดมสมบูรณ์  เขาก็เกรงว่าจะมีผลกระทบต่อระบบนิเวศน์  ต่อการจับสัตว์น้ำทะเลในบริเวณนั้น   จะกระทบต่อวิถีชีวิตของเขา   เขาร้องเรียนมานานหลายรัฐบาล  รวมทั้งร้องเรียนมาที่รัฐบาลนี้ด้วย   เรื่องมันเยอะร้องเรียนมาหลายเรื่องก็ยังไม่มีโอกาสได้ไป   ก็เพิ่งจะไปดูก็พบว่าเป็นการก่อสร้างบ่อบำบัดน้ำเสียขนาดใหญ่มาก  และก็ไม่ได้มีการจัดทำรายการการวิเคราะห์ผลกระทบสิ่งแวดล้อมคือกรมควบคุมมลพิษมองว่าเรื่องนี้เป็นการบำบัดน้ำเสีย เพราะฉะนั้น ก็อาจจะไม่ต้องทำเรื่องผลกระทบด้านสิ่งแวดล้อม  จึงไม่มีการทำ  ชาวบ้านก็ไม่สบายใจเพราะมันเป็นการบำบัดน้ำเสียขนาดใหญ่   แล้วเดิมทีเดียวผลการศึกษาเดิมจะมี 5 แห่งในจังหวัดสมุทรปราการเป็นที่เล็ก ๆ  เล็ก ๆ  แต่ตอนหลังมาบอกจะเหลือ 2 แห่ง   พอประกวดราคาเข้าจริง ๆ  เหลือแห่งเดียว  แล้วต่อท่อมาท่อยาวถึง  30 กิโลเมตร  เพื่อดึงน้ำจากหลาย ๆ แห่งในจังหวัดสมุทรปราการมาบำบัดเอาที่เดียว   ซึ่งก็เป็นบ่อขนาดใหญ่มากและใช้วงเงินถึง  2 หมื่นกว่าล้านบาท  ที่สำคัญคือเมื่อสร้างเสร็จแล้วค่าใช้จ่ายในการทำการบำบัดด้วยเครื่องขนาดใหญ่จะสูงมาก  แล้วก็ยังไม่พอ จะส่งกลิ่นเหม็นและจะทิ้งน้ำลง   ผมดูวิธีการตั้งแต่กระบวนการจัดซื้อจัดหาระบบ Turn Key น่าเป็นห่วง  และที่มาที่ไปทั้งหมดใช้เงินกู้ ADB 25% ใช้เงินบาทสมทบอีก 75% ผมเลยชักเป็นห่วงว่าทำเสร็จแล้วจะใช้เงินในการดูแลมาก และก็ไปเก็บเงินจากชาวบ้าน  ชาวบ้านจะจ่ายไหวหรือ  แล้วการทิ้งน้ำลงทะเลไม่เป็นปัญหาแน่หรือเปล่า  และการเอากากของเสียหลังบำบัดแล้วไว้ตรงบ่อมันไม่เหม็นเหรอ  นั่นคือคำถาม  ซึ่งนักวิชาการเขาเป็นห่วง  ผมก็เลยจะตั้งคณะกรรมการระดับชาติขึ้นมาชุดหนึ่งเพื่อไปประสานงานกับกระทรวงวิทยาศาสตร์ฯและไปดูว่าค่าใช้จ่ายในการบริหารบ่อบำบัดน้ำเสียหลังเปิดบริการแล้วจะเป็นอย่างไร  และจะเก็บเงินได้อย่างไร  แล้วบำบัดได้จริงหรือเปล่า  และทราบว่าไม่มีเครื่องกำจัดโลหะหนัก  ถ้าเกิดว่ามีโรงงานที่มีโลหะทั้งหลายจะทิ้งลงทะเลและจะมีปัญหาต่อระบบนิเวศน์หรือไม่ นั่นคือสิ่งที่ต้องถาม  ต้องดูแล้วต้องตรวจสอบ  เพราะฉะนั้น  เรื่องนี้ต้องบอกกับพี่น้องชาวคลองด่านว่า  ผมจะรีบดูโดยด่วนเพื่อที่จะไม่ให้เกิดปัญหาระยะยาว กับสังคม  แต่ว่างานนี้น่าเสียดายครับทำเสร็จไปแล้ว  92.44% เป็นเงิน  21,215 ล้านบาท   คือเหลืออีกนิดเดียวจะเสร็จ    เสร็จแล้วจะเสียหายมั๊ย   และจะต้องใช้เงินอีกเท่าไหร่   อันนี้คือสิ่งที่เป็นห่วง   เพราะไม่รู้ว่าตอนที่ทำกันในอดีตศึกษากันอย่างไรถึงได้ออกมาอย่างนี้   เพราะตอนที่ประกวดราคามีเงินอยู่  10,500  ล้านบาท   พอประกวดราคามีผู้เข้าประกวดรายเดียว เสร็จแล้วไม่ยอมเปิดซอง   เหมือนกับรู้ว่าบริษัทเสนองบแพง  จึงขอคณะรัฐมนตรีอนุมัติเพิ่มเงินอีกจาก  10,500 ล้านบาท เป็น  22,000 กว่าล้านบาท  แล้วจึงเปิดซอง  พอเปิดซองแล้วพบว่าราคาที่เสนอมา  26,000 ล้านบาท จึงเจรจาต่อรองกันจนลดไปอยู่ราคากลางตามงบประมาณที่ได้ไป       จึงอนุมัติสัญญา นี่คือสิ่งที่ผมก็ไม่รู้ว่าเขาทำกันอย่างไร   ก็คงต้องให้กรรมการเขาไปดู   คงไม่ได้เป็นเรื่องจับผิดอย่างเดียว  จับผิดนี่เป็นเรื่องผลพลอยได้จากการที่อะไรก็แล้วแต่ที่ไม่โปร่งใสก็ต้องโดนอยู่แล้ว  แต่สิ่งที่สำคัญกว่านั้นก็คือทำอย่างไรถึงจะมีบ่อบำบัดน้ำเสียแล้วมันได้ประโยชน์  ไม่ใช่ว่ามีแล้วสักแต่ว่าได้ก่อสร้างได้ใช้งบประมาณแล้วเสียหาย  อันนี้คือสิ่งที่รับไม่ได้ ก็ต้องไปดูตรงนี้  ก็ขอให้พี่น้องชาวปากน้ำได้เข้าใจว่าตอนนี้รัฐบาลรู้ปัญหาจะเข้าไปดูอย่างละเอียดโดยด่วน  วันอังคารนี้คงตั้งคณะกรรมการระดับชาติขึ้นมาเพื่อที่จะรีบไปช่วยดูกันกับกระทรวงวิทยาศาสตร์ฯ ด้วยความรอบคอบ

 
ธนาคารออมสินปล่อยสินเชื่อเพื่อผู้ประกอบการรายย่อย 4 ประเภท

                                เมื่อวันจันทร์ที่  29 เมษายน  ผมไปเปิดงานมหกรรมสินเชื่อเพื่อผู้ประกอบการรายย่อย  ซึ่ง ธนาคารออมสินได้ปล่อยสินเชื่อเพื่อผู้ประกอบการรายย่อย 4 ประเภท 1. สินเชื่อเพื่อธุรกิจห้องแถว  กู้ได้ไม่เกิน 300,000 บาท  2.สินเชื่อต้อนรับเปิดเทอม  กู้ได้ไม่เกิน 15,000 บาท  3. สินเชื่อซื้อคอมพิวเตอร์เพื่อการศึกษา  กู้ได้ไม่เกิน 25,000  บาท  4. สินเชื่อเพื่อชีวิตสุขสันต์  ก็คือเพื่อไปใช้จ่ายในครอบครับที่อาจจะสะดุดลงในช่วงนี้  ก็เป็นวงเงินกู้ระดับหนึ่ง   ผมได้ไปบอกกับธนาคารออมสินว่าธนาคารออมสินเป็นธนาคารที่รับเงินฝากมาจากประชาชน คนชนบทหรือคนที่มีรายได้น้อยในกรุงเทพฯ ก็ตาม  หรือว่าร้านห้องแถวที่อยู่ใกล้ ๆ ส่วนใหญ่แล้วก็คงไม่มีคนฝากรายใหญ่  ตอนเด็ก ๆ  สมัยผมเล็ก ๆ แม่ก็จะพาไปเอากระปุกออมสินที่เก็บไว้ไปเปิดและก็ฝากที่ธนาคารออมสินตอนต้นเดือนเมษายน  แล้วเขาก็จะแจกกระปุกใบใหม่มาให้เป็นอย่างนี้เป็นประจำ  เพราะฉะนั้น เงินเหล่านี้เป็นเงินที่มาจากคนที่มีรายได้น้อย  แต่ปรากฎว่าในอดีตเงินเหล่านี้ถูกนำไปพัฒนาประเทศไปขยายโครงสร้างพื้นฐาน  แต่พอมาถึงระดับหนึ่งประเทศเกิดมีรายได้ดี  ก็ไม่จำเป็นต้องใช้เงินฝากที่ธนาคารออมสิน   ธนาคารออมสินจึงเอาเงินเหล่านี้ไปให้กู้กับธุรกิจรายใหญ่   ซึ่งระหว่างที่ผมประชุมทางวิชาการตั้งพรรคขึ้นมานั้น  ผมก็บอกว่าเงินที่เป็นเงินของคนที่มีรายได้น้อยต้องเอาไปช่วยสร้างเศรษฐกิจให้คนมีรายได้ ถ้าเมื่อไหร่เราดูดเงินจากคนมีรายได้น้อยมาสร้างเศรษฐกิจให้กับธุรกิจใหญ่ ๆ คนมีรายได้น้อยก็จะไม่มีโอกาสที่จะมีเงินที่จะพัฒนาตัวเองให้เติบโตขึ้น  เพราะฉะนั้น   วันนี้ผมจึงให้นโยบายกับธนาคารออมสินว่าต้องปล่อยสินเชื่อกลับไปที่ผู้มีรายได้น้อย  โดยเริ่มที่ธนาคารประชาชนเพื่อคนจน  อันนี้ปล่อยกู้ไปแล้ว 3,000 ล้านบาทโดยประมาณ  แล้วก็มีช่องโหว่อยู่ช่องหนึ่งซึ่งวันนี้ประชาชนในชนบทที่ต้องการเงิน 200,000-300,000 บาท  ได้อาศัยตัวรอดด้วยการไปขายฝาก ร้อยละ 3 บ้างต่อเดือน  และในที่สุดก็ถูกยึดที่ยึดทางกันเดือดร้อนกัน  ฉะนั้น ตรงจุดนี้เป็นจุดโหว่ของระบบสินเชื่อ   ถ้ามากกว่านี้ก็จะไปที่ธนาคารเอกชนธนาคารพาณิชย์ทั่วไป   ออมสินจึงได้ปิดช่องว่างตรงนี้  คนที่ต้องการเงินกู้  40,000-50,000   บาทถึง  300,000 บาท   จึงจัดสินเชื่อใหม่ขึ้นมาเพื่อจะช่วยให้คนที่มีรายได้น้อยได้มีช่องหายใจ  ก็ต้องขอขอบคุณธนาคารออมสินซึ่งได้เห็นดีเห็นงามด้วยกับการที่ว่าเรานี่เป็นธนาคารที่เติบโตมาด้วยเงินของผู้มีรายได้น้อย ของคนชนบท  ของคนชานเมืองทั้งหลาย  ก็ควรอย่างยิ่งที่จะเอาเงินฝากเหล่านี้ได้ไปช่วยสร้างชีวิตให้เขาดีขึ้นสร้างโอกาสให้กับชีวิตเขาด้วย  ก็ได้รับความร่วมมือเป็นอย่างดี  ก็ขอขอบคุณทุกฝ่ายและขอเชิญชวน  ประชาชนที่มีความจำเป็นได้ไปใช้บริการจากธนาคารออมสินได้

  

รายงานแสดงผลการดำเนินการของคณะรัฐมนตรี ในรอบ  1 ปี   ตามแนวนโยบายพื้นฐานแห่งรัฐ  ต่อวุฒิสภา

                                เมื่อวันจันทร์ที่  29 เมษายนก็เป็นอีกวันหนึ่ง  ซึ่งรัฐบาลได้ไปตอบข้อซักถามของวุฒิสภาก็ใช้เวลา  2 วันในการซักถามการดำเนินงานของคณะรัฐมนตรีในรอบ 1 ปีตามแนวนโยบายพื้นฐานแห่งรัฐ  ซึ่งเป็นไปตามบทบัญญัติของรัฐธรรมนูญมาตรา 88  ก็ใช้เวลา 2 วันวันศุกร์กับวันจันทร์   ก็เป็นที่เรียบร้อยดี

 
เตรียมการต้อนรับประธานาธิบดีแห่งสาธารณรัฐฟิลิปปินส์เยือนประเทศไทย

                                เมื่อวันจันทร์ที่  29 เมษายน  ได้มีการประชุมเตรียมการต้อนรับประธานาธิบดีแห่งสาธารณรัฐฟิลิปิปินส์คือนางกลอเรีย  อาร์โรโย  ซึ่งท่านเป็นอดีตลูกสาวประธานาธิบดีมาร์คาปากัลของฟิลิปปินส์ ซึ่งพระบาทสมเด็จพระเจ้าอยู่หัวและสมเด็จพระนางเจ้าฯ พระบรมราชินีนาถได้เคยเสด็จฯ ไปเยือนประเทศฟิลิปปินส์อย่างเป็นทางการในช่วงที่อดีตประธานาธิบดีมาคาร์ปากัลบิดาของท่านประธานาธิบดีกลอเรียอาร์โรโย  เป็นประธานาธิบดี และท่านประธานาธิบดีเล่าให้ผมฟังว่า  ท่านเคยรำถวายตอนที่พระบาทสมเด็จพระเจ้าอยู่หัวและสมเด็จพระนางเจ้าฯ พระบรมราชินีนาถเสด็จฯ  ฉะนั้น ท่านจึงอยากจะเข้าเฝ้าฯ พระบาทสมเด็จพระเจ้าอยู่หัวและสมเด็จพระนางเจ้าฯ พระบรมราชินีนาถสักครั้งหนึ่งตอนที่ท่านเป็นประธานาธิบดีและมาเยือนประเทศไทย   ซึ่งวันที่ 7-8 พฤษภาคมนี้ท่านก็จะมาเยือนประเทศไทยพร้อมกับสามีของท่าน  ผมก็จะพาเข้าเฝ้าฯ พระบาทสมเด็จพระเจ้าอยู่หัวในวันที่  8 พฤษภาคม 45 ก็เป็นการตอบแทนการเยือนที่ผมไปเยือนฟิลิปปินส์มาแล้วเมื่อวันที่  12-13 ตุลาคม  2544  และก็จะมีการพูดจากันถึงความร่วมมือระหว่างสองประเทศซึ่งได้พูดกันไปแล้ว  ก็จะมาติดตามกันแล้วก็เป็นความร่วมมือในกรอบของภูมิภาคเอเชียที่ผมได้เสนอแนะและอาเซียนจะร่วมมือด้วยอยู่แล้ว  ก็จะได้พูดคุยกันต่อ

 
การปรับปรุงการบริหารราชการในจังหวัดชายแดนภาคใต้

                                เมื่อวันอังคารที่ผ่านมาก็มีเรื่องสำคัญ ๆ ในการประชุมคณะรัฐมนตรีที่จะนำมาเล่าบางเรื่อง  เรื่องแรกก็คือผมกับสภาความมั่นคงแห่งชาติ  กระทรวงกลาโหม  กระทรวงมหาดไทย  สำนักงานตำรวจแห่งชาติ  กองทัพ  ได้ประชุมกันเพื่อจะปรับปรุงระบบการบริหารราชการในจังหวัดชายแดนภาคใต้ใหม่  อย่างที่ผมเคยเรียนไว้ว่าตอนที่ไปประชุมคณะรัฐมนตรีนอกสถานที่ที่จังหวัดนราธิวาส  ก็ได้มีโอกาสพูดคุยกับชาวบ้าน  ข้าราชการ  ผู้นำศาสนา  ก็ไปประเมินสถานการณ์แล้ว  เหตุการณ์ที่เกิดขึ้นในภาคใต้นั้นความจริงแล้วเป็นเหตุการณ์ธรรมดาเหมือนจังหวัดชายแดนทั่วไป  เพียงแต่จังหวัดชายแดนภาคใต้นั้นมีพี่น้องชาวมุสลิมเป็นส่วนใหญ่   สิ่งที่แตกต่างก็คือความเข้าใจ  ความร่วมมือกันระหว่างผู้นำศาสนากับส่วนราชการให้ใกล้ชิดกันมากขึ้น  แต่นอกนั้นเป็นเรื่องปกติ  เรื่องของโจรก่อการร้ายต่าง ๆ มันไม่เหลือแล้ว   จะมีโจรก็เป็นโจรธรรมดาเหมือนกับที่จังหวัดทั่วไปมี  เพราะฉะนั้น  การที่เราไปมีระบบบริหารพิเศษ  ซึ่งมันถูกต้องเมื่อในอดีต แต่วันนี้ความจำเป็นของความพิเศษมันหมดไป   ก็ควรจะต้องบริหารแบบธรรมดา  เมื่อไหร่เรื่องไม่พิเศษไปทำให้มันพิเศษมันก็จะมีปัญหาพิเศษเป็นประจำ   ฉะนั้นในเมื่อมันหมดความพิเศษ  มันก็ไม่ควรจะมีระบบพิเศษนั่นคือหลัก  ผมก็ได้คุยกันและก็ตกลงร่วมกันว่าเราจะยุบสิ่งพิเศษออกไปเสียให้บริหารเหมือนจังหวัดชายแดนทั่วไป  สิ่งพิเศษที่เกิดขึ้นก็คือมี พตท. 43 คือหน่วยพลเรือน ตำรวจ ทหาร  ซึ่งอยู่ที่นั่นก็ยุบเสีย แล้วเอาไปอยู่ในความดูแลของ กอ.รมน. คือกองอำนวยการรักษาความมั่นคงภายใน ทางกองทัพภาคที่  4 ดูแลอยู่ ก็ให้มันเป็นเรื่องปกติ แล้วไปเน้นในเรื่องของโครงการพระราชดำริ  ไปเน้นเรื่องการทำงานตามแนวพระราชดำริช่วยเหลือประชาชนเพื่อการพัฒนาไม่ใช่ว่าแต่งชุดทหารพรานถือปืนเอ็ม. 16 ไปอยู่กันเต็มไปหมด ไม่เอา   เปลี่ยนไปเป็นเรื่องของการพัฒนาช่วยเหลือประชาชนตามแนวพระราชดำริ   ส่วน ศอ.บต. หรือศูนย์อำนวยการบริหารจังหวัดชายแดนภาคใต้ก็ยุบเสีย   ข้าราชการที่ไปช่วยงาน ศอ.บต. ก็กลับไปอยู่สังกัดเดิม รองปลัดกระทรวงมหาดไทยที่ทำหน้าที่ผู้อำนวยการ ศอ.บต. ก็จะทำหน้าที่เป็นประธานในการดูแลการบริหารของผู้ว่าราชการจังหวัด  5   จังหวัดชายแดนภาคใต้  ซึ่งผู้ว่าราชการจังหวัด  5 จังหวัดชายแดนภาคใต้นี้ก็จะทำหน้าที่เป็นผู้ว่าราชการจังหวัดแบบบูรณาการ ก็คือเป็นหัวหน้าทีมบริหารในแต่ละจังหวัดที่จะบูรณาการงานของตัวแทนแต่ละกระทรวงที่อยู่ในที่นั้น  เป็นรูปของคณะกรรมการบริหาร มีเอกภาพในการดูแลของแต่ละจังหวัด  ส่วนรองปลัดกระทรวงมหาดไทยก็จะเอา  5 จังหวัดนี้มาบูรณาการตามยุทธศาสตร์ที่รัฐบาลได้วางไว้ตอนไปประชุมที่ภาคใต้เป็นยุทธศาสตร์เพื่อพัฒนาเศรษฐกิจและสังคมเป็นหลัก   ส่วนตำรวจชายแดนก็ทำหน้าที่อยู่ชายแดน  ตำรวจภูธรก็ทำหน้าที่ปราบปรามโจรผู้ร้าย  ทั้งนี้ทั้งนั้นความร่วมมือกันระหว่างผู้นำศาสนากับเจ้าหน้าที่ ข้าราชการชั้นผู้ใหญ่จะต้องใกล้ชิดกัน  ทั้งหมดก็เป็นแนวทางใหม่ที่ให้จังหวัดชายแดนภาคใต้กลับไปสู่ภาวะปกติ  เพราะมันกลับไปสู่ภาวะปกติแล้วแต่ยังไปคงค้างการบริหารพิเศษ  ซึ่งอันนี้ก็ยกเลิกเด็ดขาดยกเลิกไปเรียบร้อยแล้ว    ก็เรียนให้พี่น้องภาคใต้และ  พี่น้องประชาชนทั่วไปได้เข้าใจในเรื่องทั้งหมดนะครับ

 
กำหนดตำแหน่งหัวหน้าสถานีตำรวจเป็นตำแหน่งผู้กำกับการเพิ่มจำนวน  201 ตำแหน่ง

                                คณะรัฐมนตรีได้อนุมัติให้ยกฐานะของหัวหน้าสถานีตำรวจจำนวน  201 ตำแหน่งให้สถานีตำรวจที่หัวหน้าสถานีเป็นรองผู้กำกับให้เป็นผู้กำกับ  เพราะสถานีตำรวจเหล่านั้นได้มีการเติบโตของ          ประชากรของพื้นที่ตามหลักเกณฑ์ที่ ก.พ.วางไว้  เช่น  มีประชากรเพิ่มขึ้น  มีการท่องเที่ยว  มีแหล่งการค้าการพาณิชย์  อะไรก็แล้วแต่ที่มีหลักเกณฑ์อยู่  ก็ได้พิจารณาตามหลักเกณฑ์ครบอยู่  201 ตำแหน่ง  เลยยกฐานะขึ้นมา  ก็จะเพิ่มกำลังตำรวจขึ้นไปอีกเล็กน้อย ก็จะเกลี่ยจากกำลังที่มีในส่วนเกินบางแห่งเข้าไป  เพราะว่าบางแห่งเกินจริง ๆ ยกตัวอย่างเช่น  สันติบาลมีตำรวจทำงานด้านการข่าวอยู่ตั้ง 2,000  คน แต่ปรากฎว่ามีเงินด้านการข่าวเพียง 500,000 บาท  ก็ไม่เกิดประโยชน์อะไร  บางจุดก็ต้องกระจายต้องเกลี่ยกำลังกัน  ก็จะเกิดการเกลี่ยกำลังกันขึ้นเพิ่มเติมด้วย  คณะรัฐมนตรีก็ได้อนุมัติหลักการไป และก็วางหลักการการแต่งตั้งคนที่จะขึ้นเป็นผู้กำกับหัวหน้าสถานีใหม่นั้น โดยคำนึงถึงอาวุโสและคุณสมบัติของผู้ที่ดำรงตำแหน่งอยู่แล้ว  ถ้ามีคุณสมบัติครบถ้วนก็จะได้เป็นโดยอัตโนมัติ  แต่ถ้าคุณสมบัติยังไม่ครบถ้วนก็ต้องให้คนที่เคยเป็นตั้งแต่สารวัตรใหญ่มา และก็มาเป็นรองผู้กำกับ  เป็นมาแล้ว  8-9 ปี  คนพวกนี้ก็จะได้รับพิจารณาก่อน  ก็มีหลักเกณฑ์ชัดเจน  ก็ให้สำนักงานตำรวจแห่งชาติได้ประกาศให้ข้าราชการทราบชัดเจน  ไม่เข้าหลักเกณฑ์จะได้ไม่ต้องมาวิ่งเต้นกันแล้วไม่ต้องเสียเงินเสียทอง  ถ้าใครไปรับเงินรับทองให้เขียนจดหมายมาบอกผมได้ผมจะจัดการเด็ดขาด   ยุคนี้ต้องไม่มีการรับเงินรับทองจากการแต่งตั้งโยกย้ายใด ๆ ทั้งสิ้น

 
ให้สำรวจข้าราชการที่ถูกยืมตัวไปช่วยราชการ

                                บังเอิญว่าพอถึงเรื่องนี้คณะรัฐมนตรีได้พูดกันถึงเรื่องการยืมตัวข้าราชการไม่ว่าจะเป็นตำรวจ กระทรวงศึกษาธิการ  กระทรวงสาธารณสุข  ยืมตัวกันไปมาก  บางกระทรวงยืมตัวไปช่วยราชการเป็นหมื่นคนและก็มาบ่นกันว่ากำลังไม่พอ  และก็ให้ยืมตัวกัน บางทีสำรวจไม่ได้นะครับว่ายืมตัวไปเท่าไหร่     ซึ่งผมก็ได้สั่งการไปว่าวิธีดีที่สุดก็คือช่วงปิดเทอมก็ยกเลิกการยืมตัวและให้ทุกคนกลับไปรายงานตัวให้หมด  แล้วถ้าจำเป็นค่อยยืมตัวกันใหม่ เราถึงจะสำรวจได้ว่าตกลงคนที่ไม่ไปทำงานในที่ที่ต้องทำงานมีมากน้อยแค่ไหน  และถ้าจำเป็นต้องยืมตัวก็ให้ไปแล้วจะเหลือน้อยลงเยอะ  อันนี้ก็ได้วางหลักเกณฑ์และก็รีบให้ทำ เพราะว่ายืมตัวกันมาก  บางทีตามสามีไปอยู่ทุกหนทุกแห่งไม่ได้ย้ายเป็นทางการ  แต่กลับเป็นการยืมตัว  สรุปแล้วก็คือไม่ได้ทำงาน  มีเยอะมากก็เลยต้องรีบแก้ไข  ไม่เช่นนั้นกำลังข้าราชการเท่าไหร่ก็มีไม่พอบริการประชาชน

 
การประชุมทบทวนการประชุมระหว่างประเทศเพื่อการค้าและการพัฒนาครั้งที่  10 

                                บ่ายวันอังคารที่  30 เมษายน  ผมก็ได้พบกับรัฐมนตรีประเทศสมาชิกอังค์ถัดและหัวหน้า   องค์การระหว่างประเทศรวม  21 คนที่ทำเนียบและหลังจากนั้นผมก็ไปทำพิธีเปิดได้ไปกล่าวสุนทรพจน์เปิดการประชุมอังค์ถัด   ซึ่งเป็นการประชุมทบทวนที่ได้ประชุมไปเมื่อ 2 ปีที่แล้วคือครั้งที่  4  ที่ประเทศไทยเป็นเจ้าภาพ แล้วพอได้ 2 ปีเขาเรียกว่า  Mid-Term Review คือมีการทบทวนการประชุมว่า 2 ปีมีความคืบหน้าในการทำงานอย่างไร มีปัญหาอะไร  ก็มีรัฐมนตรีหลายประเทศมาร่วม และมีรองผู้อำนวยการองค์การการค้าโลก เลขาธิการสหประชาชาติ  และเลขาธิการอังค์ถัด  นายรูเบน  ริคูเปโร  ก็มาร่วม  ได้มีการพูดคุยกันถึงเรื่องของแนวทางแก้ไขปัญหาความยากจน  การแก้ไขปัญหาการกีดกันทางการค้า  เป็นหลัก  ซึ่งผมก็ได้ไปกล่าว    สุนทรพจน์ในเรื่องนี้  และได้มีการเอาสุนทรพจน์ที่ผมกล่าวไปประชุมโต๊ะกลมกันในหลายกลุ่ม เพื่อที่จะศึกษาแนวทางในการแก้ปัญหาความยากจนของโลก   หลังจากนั้นวันรุ่งขึ้นผมได้ไปเปิดที่ทำการสถาบันระหว่างประเทศเพื่อการค้าและการพัฒนาหรือเรียกว่าสถาบัน ITD   จุฬาลงกรณ์มหาวิทยาลัยได้กรุณาให้สถานที่สร้างสถาบันนี้   ก็จะเป็นสถานที่ใช้สำหรับการฝึกอบรมเพื่อประเทศในภูมิภาคนี้และในภูมิภาคอื่นที่จะมาฝึกอบรมเรื่องของการเจรจาทางการค้าเป็นหลัก เพื่อจะให้ไม่เสียหายเสียเปรียบในการเจรจาการค้า   ก็เป็นสิ่งที่ดีที่อังค์ถัดได้มอบความไว้วางใจให้ประเทศไทยเป็นศูนย์ในการจัดตั้งสถาบันนี้   ซึ่งอังค์ถัดกับประเทศไทยก็จะร่วมมือกันในส่วนนี้

 

 
รัฐบาลจะดูแลปัญหาด้านแรงงานเพื่อให้เกิดความเป็นธรรมกับทุกฝ่าย

                วันพุธที่  1 พฤษภาคมที่ผ่านมาก็เป็นวันแรงงานแห่งชาติ  ผมได้ไปเปิดงานที่สนามหลวงก็พบปะพี่น้องผู้ใช้แรงงาน  และเขาก็ร้องเรียนมา  6 เรื่อง  ซึ่งส่วนใหญ่ก็เป็นเรื่องที่ดีเป็นการเพิ่มคุณภาพชีวิตของผู้ใช้แรงงาน ก็ต้องเรียนว่าสิ่งไหนที่รัฐบาลจะให้ความเป็นธรรม และให้สวัสดิภาพสวัสดิการของผู้ใช้    แรงงานในลักษณะที่เหมาะสมได้ก็ยินดี  แต่อะไรที่เกินเลยไปนั้นอย่าลืมว่าผู้ใช้แรงงานก็มีภาคนายจ้าง   ซึ่งภาคนายจ้างบางทีเขาก็ไปแข่งขันกับต่างประเทศไม่ได้  เขาต้องหาทางลดค่าใช้จ่าย  ผู้ใช้แรงงานก็จะได้รับผลกระทบ รัฐบาลเป็นคนกลางก็จะต้องดูความพอดี  ถ้าเกินพอดีมันก็เสียหายเช่น ขึ้นค่าแรงมากเกินไป  โรงงานอยู่ไม่ได้ปิดโรงงาน  พี่น้องผู้ใช้แรงงานก็ตกงาน  หรือค่าแรงงานต่ำเกินไปนายจ้างเอาเปรียบผู้ใช้แรงงานก็แย่ก็ลำบาก  ซึ่งความพอดีเหล่านี้รัฐบาลจะต้องดูด้วยความเป็นธรรม  ให้ความเป็นธรรมกับทุกฝ่าย ขณะเดียวกันก็ต้องช่วยพัฒนาฝีมือแรงงานให้ดีขึ้นและช่วยพัฒนาศักยภาพการแข่งขันของโรงงานต่าง ๆ ของนายจ้างให้ดีขึ้นเพื่อจะได้เป็นลักษณะของการได้ประโยชน์ทุกฝ่าย อันนี้เป็นสิ่งที่จะต้องทำต่อไป  สิ่งที่เรียกร้องปีที่แล้วอะไรที่ทำให้ได้รัฐบาลก็ได้ทำไปแล้ว  เช่น  ให้บรรจุหลักสูตรความรู้ด้านแรงงานเข้ากับสถานศึกษา  ก็ให้กระทรวงศึกษาธิการทำไปแล้ว    เรื่องของการเพิ่มวงเงินค่ารักษาพยาบาลจากเดิมที่กำหนดไว้  85,000 บาท เป็น 200,000 บาทนั้นก็ได้ทำให้แล้ว  จะพยายามดูแลทุกอย่าง  วันที่  1 ตุลาคมนี้ก็จะมีกระทรวงใหม่ที่เกี่ยวกับความมั่นคงของมนุษย์เกิดขึ้นเป็นครั้งแรก แสดงให้เห็นว่ารัฐบาลได้ให้ความสนใจต่อ      สวัสดิภาพสวัสดิการและศักดิ์ศรีความเป็นมนุษย์ของคนไทยได้ดูแลอย่างนี้ในเรื่องนี้นะครับ

 
ตั้งคณะกรรมการสอบสวนทางวินัยข้าราชการ 8 คนที่เกี่ยวข้องกับปัญหาการทุจริตค่าหัวแรงงาน

                                ส่วนเรื่องการทุจริตค่าหัวแรงงานนั้น ผมได้ลงนามตั้งคณะกรรมการสอบสวนทางวินัย          ข้าราชการทั้ง 8 คน ตั้งแต่ปลัดกระทรวงจนถึงข้าราชการที่ถูกสอบข้อเท็จจริงและพาดพิงถึง  ที่มีการรายงานมาจากกระทรวงแรงงาน ทางทำเนียบรัฐบาลก็ใช้อำนาจนายกรัฐมนตรีตั้งกรรมการสอบสวนโดยใช้              ข้าราชการซี 11 คือผู้อำนวยการสำนักข่าวกรองแห่งชาติท่านสมศักดิ์  ตันสัจจา เป็นประธานในการสอบสวน   ระหว่างสอบสวนก็คงจะมารายงานเป็นระยะว่าถ้าผู้ที่ถูกสอบทั้ง 8 ท่านไม่เป็นอุปสรรคต่อการสอบสวนก็ไม่มีการย้าย  แต่ถ้าเป็นอุปสรรคก็จะย้ายออกมา  แล้วถ้าหากผลการสอบทางวินัยว่าอย่างไรก็ต้องเป็นไปตามนั้น  ถ้าการสอบสวนขยายผลไปถึงเรื่องคดีอาญาก็ต้องดำเนินคดีอาญา  อันนี้เป็นสิ่งที่จะให้ความเป็นธรรม   แต่ว่าแน่นอนครับคนผิดต้องผิด  เป็นสิ่งที่รัฐบาลได้ยึดมั่นอยู่ตลอดเวลา   ส่วนเรื่องของแรงงานนั้นวันนี้รัฐบาลไม่ได้นิ่งนอนใจจะดำเนินการ  ผมได้บอกกับท่านรองนายกรัฐมนตรีเดช บุญ-หลง ไปแล้วว่า  กรณีที่บริษัทแรงงานต้มตุ๋นคนงานนั้นต้องดำเนินคดีอาญาในข้อหาฉ้อโกงประชาชนและกระทรวงแรงงานฯ ต้องให้ความร่วมมืออย่างเต็มที่เพื่อที่จะดำเนินคดีกับผู้ที่หลอกลวงคนงาน ผมขอเรียนว่าบาปกรรมนะครับหลอกลวงคนจนอย่าได้ทำเลย  ในส่วนที่จะต้องพัฒนาต่อไปก็คือว่าผมจะเข้าไปดูเรื่องนี้เพื่อที่จะให้แรงงานไปถูกหลอกลวงและไปต่างประเทศจะต้องลด  และในที่สุดจะต้องเลิกระบบค่าหัวแรงงาน  เพราะฉะนั้น  ไปแอบฝังอยู่ในระบบไหนจะต้องแคะออกมาให้หมด ถ้าไม่เช่นนั้นคนจนน่าสงสารครับ เวลาผมไปต่างประเทศผมไปเจอพวกคนงาน  ผมไปเดินเล่นเห็นคนงานไทยผมจะเข้าไปทัก และก็จะถามเขาด้วยว่ามาได้อย่างไร จ่ายค่าหัวเท่าไหร่  เขาก็บอกว่าปีแรกแทบจะเป็นทาสคือไม่ได้เงินเลย  เอาไปใช้ผ่อนชำระค่าหัวหมด  ปีที่สองเป็นกรรมกรคือมีค่าแรงงานได้เก็บบ้างเล็กน้อย  แต่ปีที่สามถึงจะเริ่มมีความสุขคือมีเงินเหลือเยอะหน่อย  แต่ปรากฏว่าส่วนใหญ่แล้ว  2 ปีก็ต้องกลับเป็นอย่างนี้  อันนี้ก็เป็นสิ่งที่น่าสงสารก็ต้องแก้ไขต้องช่วยกัน

 

ร่างแผนแม่บทเทคโนโลยีสารสนเทศและการสื่อสารของประเทศไทย  พ.ศ.2545-2549 

วันพฤหัสบดีที่ที่ 2 พฤษภาคม  ผมได้เป็นประธานการประชุมคณะกรรมการเทคโนโลยี

สารสนเทศแห่งชาติ   ได้ดูในเรื่องของร่างแผนแม่บทเทคโนโลยีสารสนเทศแห่งชาติและการสื่อสารของประเทศไทย ปี 2545-2549  ได้มีข้อคิดเห็นจากหลาย ๆ ฝ่ายก็ให้ไปปรับ  เราจะเน้นเรื่องของ  e-Government  คือจะใช้ระบบอินเตอร์เน็ตในระบบของการบริหารราชการเพื่อการบริการประชาชนทั้งระบบ            e-Education  ก็เอาอินเตอร์เข้าไปไว้ในโรงเรียนในมหาวิทยาลัยทุกแห่ง  e-Commerce  ก็ส่งเสริมการซื้อขายผ่านระบบอิเล็กทรอนิกส์ ซึ่งได้ทำเรื่องไทยตำบล ดอทคอม  ไปแล้ว  และก็จะขยายทางด้านของ  SME จะตั้ง portal site  ให้กับ  SME  มีระบบ  Serach  Engine เพื่อจะให้  SME  เข้มแข็งในการค้นหาข้อมูลจะได้ดีขึ้นได้มีความรู้มากขึ้น  ก็ได้เน้นและจะทำโครงสร้างพื้นฐานทั้งหมด  เพื่อให้รองรับระบบอินเตอร์เน็ตยุคใหม่   ซึ่งใช้วิดีโอ  สคริปต์ กันมาก เพราะฉะนั้น เรื่องของ  last  mile high speed หรือเรื่องของความเร็วสูงที่จะจ่อเข้าไปถึงบ้านนั้นจะต้องมีการปรับปรุงพัฒนา  อันนี้ก็ได้เน้นไปเรียบร้อยแล้ว อีก 1 เดือนก็จะปรับปรุงแผนแม่บทนี้ให้เรียบร้อยและก็จะเข้าคณะรัฐมนตรีเพื่ออนุมัติต่อไป  และก็ได้อนุมัติร่างพระราชบัญญัติเกี่ยวกับอาชญากรรมทางคอมพิวเตอร์ซึ่งประเทศที่เจริญแล้วมีกันหมดแล้ว   เราก็จะมีกฎหมายฉบับนี้ด้วยเช่นกัน

 
มั่นใจการก่อสร้างสนามบินสุวรรณภูมิจะเสร็จทันในปี 2547

บ่ายวันเดียวกันก็ได้มีการประชุมคณะกรรมการนโยบายและบริหารการพัฒนาท่าอากาศยานสุวรรณภูมิ   เรื่องหลัก ๆ  ก็คือไปดูความคืบหน้าของการก่อสร้าง  ซึ่งรัฐบาลที่ผ่านมาได้อนุมัติงบไว้ทั้งหมด 120,000 ล้านบาท   ผมเลยให้เขาไปทำ PERT  (Programme  Evaluation and Review Technique)  คือลากเส้นเพื่อดูว่าระยะเวลาในการก่อสร้างของแต่ละงานเป็นอย่างไร และดูจุดไหนมีงานไหนที่จะทำให้เสี่ยงต่อการเสร็จทันเวลา  ก็มาดูเพื่อหาทางแก้ไขกัน และก็ดูงบประมาณในการก่อสร้าง  ซึ่งผมมั่นใจว่าจะทำให้การก่อสร้างทั้งหมดเสร็จภายในเดือนธันวาคมปี 2547 แล้วจะให้วงเงินค่าก่อสร้างต่ำกว่า 1 แสนล้านบาท  มีเงินอยู่  121,000 กว่าล้าน แต่จะต้องทำให้เสร็จทันเวลาและใช้เงินต่ำกว่า 1 แสนล้านบาท  อันนี้ก็ได้สั่งไปเรียบร้อยแล้วเชื่อว่าทำได้  และก็มีการดูเส้นทางเข้าออกสนามบินสุวรรณภูมิเพื่อให้มั่นใจว่าสนามบินสุวรรณภูมินี้มีระบบการจราจรเข้า-ออกที่ดี และมีระบบระบายน้ำที่ดี  ก็ฟังหน่วยงานต่าง ๆ ที่เสนอโครงการที่จะเชื่อมถนนต่าง ๆไม่ว่าจะเป็นกรมทางหลวง   การทางพิเศษแห่งประเทศไทย รถไฟฟ้าที่จะเข้าสุวรรณภูมิ รวมทั้งการระบายน้ำ   ก็ฟังดูแล้วแต่ละแห่งตั้งราคามาสูงมาก  ผมก็บอกว่ารัฐบาลนี้รู้ว่าราคากลางควรจะเป็นเท่าไหร่  เพราะฉะนั้น อย่าตั้งมาสูงผมไล่ให้ไปลดราคาเป็นแถว   เชื่อว่าจะประหยัดเงินได้เป็นหมื่นล้านบาท   ก็เรียนว่าท่านไม่ต้องห่วงนะครับจะพยายามทำให้เสร็จทันและใช้งบประมาณที่เหมาะสมที่สุด

 
เร่งพัฒนาและเพิ่มศักยภาพอุตสาหกรรมอัญมณีและเครื่องประดับ

                        เมื่อวันศุกร์ก็มีการประชุมภาคเอกชนตามปกติ  สัปดาห์นี้ก็เป็นเรื่องของอัญมณีและเครื่องประดับ  ก็จะเน้นใช้สถาบันอัญมณีและเครื่องประดับให้เกิดประโยชน์ต่อภาคเอกชนให้มากที่สุด  โดยการยกระดับของการตรวจ  การรับรองคุณภาพ   และก็มีการฝึกอบรมนักออกแบบโดยการดึงนักออกแบบชั้นนำจากต่างประเทศมาสอนนักออกแบบไทย เพื่อให้ยกระบบให้มาตรฐานเพื่อให้ประสิทธิภาพการแข่งขันของเราซึ่งดีอยู่แล้วต้องดีต่อไปอีก  อันนั้นก็คือหลักทั้งหมดที่ได้มีการประชุมกัน

                        มีอีกหลายเรื่องครับ แต่วันนี้ใช้เวลาไปมากแล้ว  ต้องขอรบกวนพี่น้องประชาชนเพียงเท่านี้ครับ   สัปดาห์นี้งานเยอะ  สัปดาห์หน้าอาจจะมีวันหยุดหลายวัน  รัฐบาลก็คงทำงานให้พี่น้องประชาชนตามปกติครับ สัปดาห์นี้ก็ขอขอบคุณที่ติดตามมาโดยตลอดครับ   สวัสดีครับ

 

--------------------------

ฝ่ายวิเคราะห์ข่าว  สำนักโฆษก

วิสุนี   ตรวจ,  จินตนา/ถอดเทป/พิมพ์