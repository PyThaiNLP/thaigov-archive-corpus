สุนทรพจน์
ของ ฯพณฯ นายกรัฐมนตรี
ในงานเลี้ยงอาหารค่ำ เพื่อเป็นเกียรติแก่ นายโยฮันเนส เรา

ประธานาธิบดีแห่งสหพันธ์สาธารณรัฐเยอรมนี และภริยา
ในโอกาสการเยือนประเทศไทยอย่างเป็นทางการ
24 มิถุนายน 2545
ทำเนียบรัฐบาล

-------------

ฯพณฯ ประธานาธิบดี โยฮันเนส เรา และภริยา
ท่านผู้มีเกียรติทุกท่าน

 

                        ผมและภริยามีความยินดีเป็นอย่างยิ่งที่ได้เป็นเจ้าภาพเลี้ยงอาหารค่ำ เพื่อเป็นเกียรติแก่ ฯพณฯ ประธานาธิบดี และภริยา ในนามของรัฐบาล และประชาชนชาวไทย ผมขอต้อนรับ ฯพณฯ ภริยา และคณะ ผมหวังเป็น  อย่างยิ่งว่า ทุกท่านจะได้รับความสะดวกสบาย ระหว่างพำนักอยู่ในประเทศไทย และได้รับความสำเร็จในการเยือนครั้งนี้

 

ฯพณฯ ประธานาธิบดี

                        ปีนี้เป็นปีที่ 140 ของความสัมพันธ์ของประเทศทั้งสอง นับตั้งแต่ได้มีการลงนามในสนธิสัญญาไมตรี และการเดินเรือระหว่างไทย – เยอรมนี เมื่อปีพุทธศักราช 2405 ตลอดเวลาที่ผ่านมา  ความสัมพันธ์ระหว่างกันมีความใกล้ชิดในทุกระดับ โดยมีการแลกเปลี่ยนการเยือนระหว่างกันอย่างต่อเนื่องทุกปี    ทั้งในระดับรัฐมนตรี สมาชิกรัฐสภา และเจ้าหน้าที่ระดับสูง ส่งผลให้ความสัมพันธ์ระหว่างกัน มีความใกล้ชิด  และมีมิติที่หลากหลาย นอกจากนี้ ในช่วงที่ไทยต้องเผชิญกับวิกฤตการณ์ทางเศรษฐกิจ เยอรมนีได้ยืนอยู่เคียงข้างไทย โดยให้ความช่วยเหลือที่มีคุณค่าและความร่วมมือตามที่ไทยต้องการ ทั้งนี้ ผมขอขอบคุณนักธุรกิจเยอรมนีที่มีความมั่นใจในเศรษฐกิจไทย ซึ่งมีส่วนช่วยสนับสนุนให้เศรษฐกิจไทยสามารถฟื้นตัวมาเป็นลำดับ

                        ความร่วมมือทางวิชาการของเยอรมนีนั้น ได้ช่วยส่งผลในระยะยาวในสาขาต่างๆ ทางเศรษฐกิจของไทย โดยเฉพาะอย่างยิ่งในระดับรากหญ้า ความร่วมมือทางวิชาการ โดยใช้หลักการของ “การพัฒนาด้วยการพึ่งตนเอง” มาตั้งแต่ปี 2501 มีเป้าหมายระยะยาว เพื่อสร้างความเข้มแข็งให้แก่ระบบเศรษฐกิจไทย ผลของความร่วมมือดังกล่าว ทำให้ประเทศไทยเป็นหุ้นส่วนทางยุทธศาสตร์ของเยอรมนีที่มีคุณภาพ นอกเหนือจากความร่วมมือในระดับรัฐบาลแล้ว สถาบัน มูลนิธิ และวิสาหกิจของเยอรมนี ยังได้ให้ความช่วยเหลือ และประสานงานการดำเนินโครงการพัฒนามากมายในไทย

ความเชี่ยวชาญของเยอรมนี สอดคล้องกับความต้องการของไทยในด้านการพัฒนาทรัพยากรมนุษย์  ดังจะเห็นได้อย่างชัดเจนจากประสิทธิภาพในการฝึกอบรมด้านอาชีวศึกษาที่ผ่านมา ปัจจุบัน ความร่วมมือของเยอรมนีปรับเน้นที่การปรับปรุงการบริการ และสภาพแวดล้อม สำหรับวิสาหกิจขนาดกลางและขนาดย่อม และการส่งเสริมระบบนิเวศน์วิทยาของอุตสาหกรรมที่มีประสิทธิภาพ สิ่งเหล่านี้ สอดคล้องกับนโยบายของรัฐบาลไทย ในการสร้างความแข็งแกร่งให้แก่วิสาหกิจขนาดกลางและขนาดย่อม ซึ่งถือเป็นกระดูกสันหลังของเศรษฐกิจของประเทศ ดังนั้น  ไทยจึงหวังที่จะร่วมมือกับเยอรมนีในการพัฒนาวิสาหกิจขนาดกลาง และขนาดย่อมให้มากขึ้น  นอกจากนี้   การพัฒนาความร่วมมือไตรภาคีระหว่างไทย เยอรมนี และประเทศเพื่อนบ้านของไทย เป็นอีกแนวทางหนึ่งที่ควรได้รับการสนับสนุน  เราต่างเล็งเห็นโอกาสมากมาย โดยเฉพาะอย่างยิ่ง การพัฒนาโครงสร้างพื้นฐานในภูมิภาค ทั้งนี้ สภาวะเศรษฐกิจ ที่เข้มแข็งยิ่งขึ้นของประเทศเพื่อนบ้าน จะช่วยให้ในภูมิภาคมีความมั่นคงและ       ความมั่งคั่ง อันเป็นปัจจัยพื้นฐานที่เอื้ออำนวยแก่การลงทุน

 
ฯพณฯ ประธานาธิบดี

ปัจจุบันในบรรดาประเทศในยุโรป / เยอรมนีเป็นหุ้นส่วนทั้งการค้าและการลงทุนรายใหญ่  ที่สุดของไทย นักท่องเที่ยวจากเยอรมนีเดินทางมาไทยเป็นอันดับสองของประเทศในยุโรปในช่วงปีที่ผ่านมา เมื่อเปรียบเทียบกับประเทศคู่ค้าอื่นของไทย เยอรมนีเป็นคู่ค้าอันดับที่ 7 โดยคิดเป็นมูลค่าร้อยละ 2.7 ของการค้ากับต่างประเทศทั้งหมดของไทย การลงทุนของเยอรมนีในไทยอยู่ในลำดับที่ 4 เมื่อเทียบกับการลงทุนของประเทศต่างๆ ทั่วโลก ไทยประสบความสำเร็จในอุตสาหกรรมรถยนต์ และมีสถานะเสมือนเมืองมิวนิก และเมืองสตุทการ์ทแห่งเอเชีย แม้ว่าแนวโน้มดังกล่าวจะเป็นไปในทางบวกอยู่แล้ว แต่ผมเชื่อมั่นว่าไทยสามารถร่วมมือกับเยอรมนี ในการเพิ่มมูลค่าการค้าและการลงทุนระหว่างกันได้อีกมาก

                        ในปีนี้ ความสัมพันธ์ระหว่างไทยกับเยอรมนี ได้เพิ่มความสำคัญขึ้นอีกระดับหนึ่ง โดยตกลงที่จะมี  การจัดตั้งคณะกรรมาธิการร่วมทางเศรษฐกิจไทย-เยอรมนี ซึ่งจะเป็นช่องทางในการติดต่อและหารือโดยตรงระหว่างรัฐบาล และภาคเอกชนของทั้งสองประเทศ นอกจากนั้น การที่มีวัตถุประสงค์ที่จะส่งเสริมการมีส่วนร่วมอย่างเต็มที่ ของภาครัฐและเอกชน จะช่วยให้ความร่วมมือมีความหลากหลายมากยิ่งขึ้น

ฯพณฯ ประธานาธิบดี

                        เยอรมนีมีความสำคัญสำหรับประชาคมยุโรป ในขณะที่ตามสภาพทางภูมิศาสตร์ ประเทศไทยเป็นศูนย์กลางของภูมิภาคเอเชียตะวันออกเฉียงใต้ และบริเวณใกล้เคียง ไทยมีความภูมิใจในฐานะที่เป็นสมาชิกของ ประชาคมระหว่างประเทศ ที่มีความรับผิดชอบ และกำลังดำเนินบทบาทนำในการริเริ่ม และผลักดันให้มีความร่วมมือระหว่างกันของประเทศอาเซียน และประเทศเพื่อนบ้านอื่นๆ

                        เมื่อสัปดาห์ที่แล้ว ไทยได้จัดการประชุมความร่วมมือระหว่างประเทศในเอเชีย หรือเอซีดี โดยมีการประชุมระดับรัฐมนตรีเป็นครั้งแรก เอซีดีเป็นการปรึกษาหารือระหว่างประเทศในเอเชีย ที่ถือเป็นตัวแทนของความหลากหลายของเอเชีย โดยมีจุดมุ่งหมายรวมพลังเพื่อความมั่งคั่งของภูมิภาค การมีสมาชิกจากทั่วเอเชีย กลุ่มประเทศอาเซียนเอเชียตะวันออก ประเทศในอนุภูมิภาคอินเดีย และประเทศในตะวันออกกลาง เป็นความหลากหลายที่จะสามารถช่วย  เกื้อกูลประโยชน์ซึ่งกันและกัน ทั้งนี้ เอซีดีจะไม่เป็นเวทีที่ปิด แต่จะขยายวงกว้างออกไป และส่งเสริมให้มีการปรึกษาหารือ และทำความเข้าใจกันภายในกลุ่มกับภูมิภาคอื่นๆ ด้วย
ฯพณฯ ประธานาธิบดี

                        สุดท้ายนี้ ผมขอยืนยันอีกครั้งหนึ่งว่า มีความยินดีเป็นอย่างยิ่ง ที่ได้ต้อนรับประมุขของมิตรประเทศที่เก่าแก่ของไทย ดังเช่นเยอรมนี ตลอดระยะเวลาของความสัมพันธ์อันยาวนานระหว่างประเทศเราทั้งสอง เยอรมนีได้มีบทบาทที่สร้างสรรค์ และเอื้ออำนวยแก่การพัฒนาของไทย ไม่ว่าจะเป็นด้านการศึกษา เทคโนโลยี การแพทย์ การสื่อสาร คมนาคม รวมทั้งด้านอื่นๆ ทั้งนี้ นับตั้งแต่การสถาปนาความสัมพันธ์อย่างเป็นทางการระหว่างไทยกับเยอรมนี เมื่อ 140  ปีที่แล้ว ประเทศทั้งสองได้เปลี่ยนแปลงอย่างมากมาย อย่างไรก็ตาม สิ่งหนึ่งที่ผมหวังว่าจะไม่มีวันเปลี่ยนแปลง ก็คือ  สัมพันธภาพพิเศษระหว่างประเทศทั้งสอง

                        ในโอกาสนี้ ผมขอเชิญแขกผู้มีเกียรติทุกท่าน ร่วมดื่มเพื่อพลานามัยอันสมบูรณ์ และความสำเร็จของ ฯพณฯ ประธานาธิบดี โยฮันเนส เรา และภริยา และเพื่อความสัมพันธ์ที่ยั่งยืนของไทยกับเยอรมนีสืบไป

----------------