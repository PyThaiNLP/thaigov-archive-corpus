คำกล่าวของ พ.ต.ท. ทักษิณ ชินวัตร นายกรัฐมนตรี

ในโอกาสเป็นประธานในพิธีเปิดงานฉลอง วันเด็กแห่งชาติ ประจำปี 2545

ณ สนามศุภชลาศัย บริเวณสนามกีฬาแห่งชาติ

เมื่อวันเสาร์ที่ 12 มกราคม 2545 เวลา 08.15 น.

----------------------------------------

                                ท่านรัฐมนตรีว่าการกระทรวงศึกษาธิการ (นายสุวิทย์ คุณกิตติ) ท่านปลัดกระทรวงศึกษาธิการ (นายจรูญ ชูลาภ) ท่านอธิบดีกรมพลศึกษา (นายสุทธิ ผลสวัสดิ์) เด็กและเยาวชน และผู้มีเกียรติทุกท่าน

                                ผมมีความยินดีที่ได้มาเป็นประธานในพิธีงานฉลอง วันเด็กแห่งชาติ ประจำปี 2545 ในวันนี้ และขอขอบคุณทุกท่านและทุกหน่วยงาน ทั้งภาครัฐและภาคเอกชนที่ได้ร่วมมือกันจัดกิจกรรมโดยพร้อมเพรียง เพื่อส่งเสริมให้เด็กและเยาวชนของเรามีคุณสมบัติครบถ้วนของความเป็นพลเมืองดี

                                วันเด็กแห่งชาติเป็นวันที่มีความหมาย และมีความสำคัญอย่างยิ่งอีกวันหนึ่งของสังคมไทย เพราะเป็นโอกาสแห่งการรณรงค์ประชาสัมพันธ์ให้ผู้ใหญ่ทุกคนในสังคมได้หันมามอง และให้ความสำคัญแก่เด็กและเยาวชนของเรามากยิ่งขึ้น พร้อมๆ กับเป็นการกระตุ้นเตือนให้เด็กและเยาวชนมีความรับผิดชอบในหน้าที่ของตนอย่างดีที่สุด

                                การที่ประเทศไทยได้จัดงานฉลองวันเด็กแห่งชาติเป็นประจำทุกปี มาเป็นเวลานานถึง 47 ปี นอกจากจะทำให้เราได้ร่วมเผยแพร่ปฏิญญาสากลว่าด้วยสิทธิเด็กและเยาวชน ตามแนวทางขององค์การ         สหประชาชาติแล้ว ยังทำให้วันเด็กแห่งชาติเป็นวันสำคัญที่บุคคลและหน่วยงานต่างๆ ได้ร่วมกันจัดกิจกรรม     เพื่อเด็กและเยาวชนเป็นกรณีพิเศษอีกด้วย

                                สังคมไทย ผู้ใหญ่และผู้ที่มีส่วนเกี่ยวข้องทุกฝ่ายจะต้องช่วยกันส่งเสริมให้เด็กและเยาวชนของเราเจริญเติบโตขึ้นอย่างมีคุณภาพ ทั้งด้านร่างกาย จิตใจ สติปัญญา อารมณ์ และสังคม โดยอบรมบ่มนิสัยให้เป็นผู้ที่มีระเบียบวินัย รู้จักสิทธิและหน้าที่ รู้จักเคารพในสิทธิของผู้อื่น พร้อมๆ ไปกับรู้จักรับผิดชอบต่อตนเองและสังคม ขณะเดียวกันผู้ใหญ่ต้องประพฤติปฏิบัติตนให้เป็นแบบอย่างที่ดีแก่เด็กและเยาวชนด้วย

                                สังคมไทยของเราจะต้องเปิดโอกาสให้เด็กและเยาวชนได้แสดงความสามารถในทุกๆ ด้าน    เพื่อให้ทุกคนได้มีความเชื่อมั่นและภูมิใจในตนเอง เราต้องช่วยกันอบรมสั่งสอนให้เด็กๆ รู้จักบำเพ็ญประโยชน์    แก่ส่วนรวมและผู้อื่น มีความภูมิใจในวัฒนธรรมประเพณีอันดีงามของไทย ขณะเดียวกันต้องเปิดใจกว้างรับ   วัฒนธรรมต่างชาติ แต่ต้องปรับให้สอดคล้องกับวิถีชีวิตของคนไทยของเราด้วย

                                นอกจากนี้ เด็กและเยาวชนไทยยังควรได้รับการดูแลและอบรมบ่มนิสัยให้มีความรัก           ในสถาบันชาติ ศาสนา พระมหากษัตริย์ มีความรักในรัฐธรรมนูญ และอุดมการประชาธิปไตย มีความภูมิใจในประเทศไทย และความเป็นคนไทย รู้จักสามัคคี และช่วยกันสร้างความสามัคคีขึ้นในชาติ ตามที่ได้กล่าวมานี้     แม้ว่าจะดูว่ามีมาก แต่ผมเห็นว่าไม่ใช่เรื่องยากที่เด็กและเยาวชนของเราจะประพฤติปฏิบัติ เพราะเป็นเรื่องที่เป็น   วิถีชีวิตและคุณลักษณะของคนไทยส่วนใหญ่อยู่แล้ว

                                ในปี 2545 นี้ ผมได้ให้คำขวัญวันเด็กไว้ว่า “เรียนให้สนุก เล่นให้มีความรู้ สู่อนาคตที่สดใส” เพราะเห็นว่าปัจจุบันเด็กและเยาวชนของเราคร่ำเคร่งกับการศึกษาจนเกิดความเครียด การเอาจริงเอาจัง          กับการเรียนเป็นสิ่งที่ดี แต่การเอาจริงเอาจังมากเกินไปก็อาจทำให้เกิดผลกระทบต่างๆ ในด้านลบได้ ผมจึงต้องการให้ทุกคนรู้จักผ่อนคลาย ทำตัวสบายๆ และมีความสุขกับสิ่งที่เราต้องทำ หรือต้องรับผิดชอบ เราก็จะสามารถทำ   สิ่งต่างๆ ได้ดีขึ้น

                                ส่วนการเล่น ซึ่งทุกคนต้องมีพร้อมๆ ไปกับการเรียน เพราะการเล่นจะเป็นการพัฒนาช่วย    ศักยภาพด้านร่างกาย จิตใจ สติปัญญา อารมณ์ และสังคมของเด็กและเยาวชนอีกทางหนึ่ง แต่ไม่ว่าเราจะเล่นอะไรก็ตามควรเล่นแล้วให้ได้ความรู้ไปพร้อมๆ กัน เพราะสังคมไทยในขณะนี้ เป็นสังคมที่ทุกคนต้องแข่งขันกันด้วยความรู้ ความสามารถ ความรู้จึงเป็นสิ่งสำคัญในการดำรงชีวิต โลกในยุคนี้และในอนาคต ทุกคนจะต้องเป็น       ผู้ที่เรียนรู้อยู่ตลอดเวลาและตลอดชีวิต จึงจะสามารถดำรงตนอยู่อย่างมั่นคงท่ามกลางความเปลี่ยนแปลงได้

                                ในโอกาสนี้ ผมขอขอบคุณ กระทรวงศึกษาธิการและหน่วยงานที่เกี่ยวข้องอีกครั้งหนึ่ง ที่ได้รับหน้าที่จัดงานวันเด็กแห่งชาติมาด้วยความสำเร็จด้วยดีมาโดยตลอด ผมขออาราธนาคุณพระรัตนตรัย และอำนาจศักดิ์สิทธิ์ในสากล อีกทั้งพระบารมีแห่งพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินีนาถ โปรดดลบันดาลประทานพรให้ทุกคน โดยเฉพาะเด็กและเยาวชน ประสบแต่ความสุข ความสำเร็จ และเจริญ    เติบโตขึ้นเป็นผู้ใหญ่ที่เป็นกำลังสำคัญของชาติ เป็นพลเมืองดีของสังคมตลอดไป สวัสดี

-------------------------------------------------

ฝ่ายประชาสัมพันธ์และเผยแพร่ สำนักโฆษก

อภิญญา ตันติรังสี /ถอดเทป/พิมพ์

ดวงฤดี รัตนโอฬาร /ตรวจ