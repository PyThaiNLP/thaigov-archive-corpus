คำกล่าวของ พ.ต.ท.ทักษิณ  ชินวัตร  นายกรัฐมนตรี
ในรายการ  “นายกฯ ทักษิณคุยกับประชาชน”
ทางคลื่น F.M. 92.5   สถานีวิทยุกระจายเสียงแห่งประเทศไทย
เวลา 08.00 น.  วันเสาร์ที่ 16 กุมภาพันธ์ 2545

 สวัสดีครับพี่น้องประชาชนที่เคารพรักครับ
         วันเสาร์นี้พบกับเช่นเคยนะครับ  ผมก็จะมาเล่าเรื่องของสัปดาห์ที่ผ่านมาว่ารัฐบาลได้ทำอะไรบ้างนะครับ  
วางยุทธศาสตร์กับแต่ละประเทศในภูมิภาคต่าง ๆ  ว่าเราควรจะมีความสัมพันธ์กันอย่างไร
ก็เริ่มต้นตั้งแต่วันจันทร์ที่ 11 กุมภาพันธ์  ได้มีการประชุมแต่เช้าเป็นการประชุมด้านยุทธศาสตร์ด้านการต่างประเทศและการพาณิชย์ระดับทวิภาคีคือ ระดับประเทศไทยกับแต่ละประเทศ  เพื่อวางยุทธศาสตร์ว่าเราควรจะมีความสัมพันธ์กับแต่ละประเทศในภูมิภาคต่าง ๆ ในลักษณะเชิงการเมืองเชิงเศรษฐกิจแบบไหนที่จะเป็นประโยชน์แก่เราทั้งสองประเทศ  เพราะว่าในอดีตเราไม่ทำการวิเคราะห์จุดอ่อนจุดแข็งของความสัมพันธ์สองประเทศ  เราไม่ได้วิเคราะห์ว่าเราควรจะมียุทธศาสตร์อย่างไรกับประเทศนั้น ๆ เพื่อให้เกิดประโยชน์ว่า หนึ่งบวกหนึ่งควรได้พลังที่มากกว่าสอง  นั่นคือสิ่งที่ในอดีตเราไม่ได้คิดกัน  และก็จะนำไปสู่การที่จะได้กำหนดว่าควรจะมีเจ้าหน้าที่กระทรวงไหน  หรือจากกระทรวงการต่างประเทศเองจำนวน    เท่าไหร่ในประเทศนั้น ๆ และให้ไปมีภารกิจอะไรบ้าง  ยกตัวอย่างคือ  ที่อินเดียมีประชากร 1,000 ล้านคน กับที่บรูไนมีประชากร 270,000 คน  เรามีจำนวนเจ้าหน้าที่จากกระทรวงการต่างประเทศไปอยู่ทั้งสองประเทศนี้จำนวนเท่ากัน  ซึ่งภารกิจมันคนละเรื่อง  เพราะฉะนั้น  ก็เลยจำเป็นอย่างยิ่งที่ต้องมาวิเคราะห์ทีละประเทศ  เพื่อจัดคนที่เรามีอยู่อย่างมีประสิทธิภาพ   บางประเทศก็มากหน่อย  บางประเทศน้อยหน่อยบางประเทศอาจไม่ต้องมีเพื่อที่จะให้เกิดประโยชน์ของการร่วมมือทางเศรษฐกิจ  การขยายตลาดการค้า  การขยายโอกาสในการที่จะดึงนักท่องเที่ยวจากประเทศนั้น ๆ เข้าสู่ประเทศไทย  ก็เป็นสิ่งที่เราพยายามจะดูกัน วันนั้นก็ใช้เวลากันอยู่พักหนึ่ง และก็มอบวิธีการไปปรับปรุงการวิเคราะห์ยุทธศาสตร์ต่าง ๆ  และก็จะเป็นแนวยุทธศาสตร์ในการทำงานแบบนี้ในทุก ๆ ประเทศต่อไป  
โครเอเชียอยากให้นักลงทุนไทยเข้าไปลงทุนด้านการท่องเที่ยว

และวันเดียวกันตอนบ่ายรัฐบาลได้มีโอกาสต้อนรับประธานาธิบดีแห่งสาธารณรัฐโครเอเชีย   ซึ่งเป็นประเทศที่แยกตัวออกมาจากยูโกสลาเวียอยู่แถวเมดิเตอร์เรเนียน  คนไทยจะรู้จักกันในนามของทีมฟุตบอลโครเอเชีย  ประเทศนี้ไม่ใหญ่มีประชากร 4 ล้านคน  แต่มีนักท่องเที่ยวเดินทางไปเที่ยวถึง  8 ล้านคน  เขาก็อยากเห็นความเชื่อมโยงเรื่องการท่องเที่ยวระหว่างไทยกับโครเอเชีย  เขาอยากให้คนไทยไปลงทุนเพราะประเทศเขาคนแถวยุโรปไปเที่ยวกันมาก  และมีสิ่งสวยงามอยู่มาก  อย่างโรงแรมเขาเล่าให้ฟังว่า  สมัยก่อนประเทศเขาอยู่ในช่วงสงคราม  โรงแรมถูกใช้เป็นที่ขังเชลย  และก็มีการระเบิดโถส้วมทิ้งบ้างอะไรบ้าง  แต่ความสวยงามยังอยู่  เขาก็เลยเอาโรงแรมเก่า ๆ มาพัฒนาให้เป็นโรงแรมที่เก่าแต่ปรับปรุงใหม่ให้ทันสมัย  ก็เลยอยากได้คนไทยไปลงทุน   ขณะเดียวกันเขามีพลังงานอยู่เขาก็อยากจะหาทางที่จะร่วมมือกับประเทศไทย  โดยเฉพาะในเวทีโลกในการร่วมมือกันในเวทีโลก  ในการโหวต  ก็พูดคุยกันดีครับ  เขาให้ความสำคัญกับประเทศไทยสูง  เพราะว่าการเดินทางมาครั้งนี้เขามาประเทศไทยเป็นประเทศแรก   และก็จะไปอินโดนีเซีย  ฟิลิปปินส์  และก็กลับประเทศเขา 

เร่งรัดการแก้ปัญหายาเสพติดแบบปูพรมทั้งประเทศ

วันจันทร์เหมือนกันนะครับ ผมได้เชิญผู้บัญชาการตำรวจทั้ง 9 ภาค   ผู้บัญชาการสอบสวนกลาง  ผู้บัญชาการนครบาล ผู้บัญชาการด้านปราบปรามยาเสพติด  ทั้งหมดมาคุยกันเพื่อเร่งรัดการแก้ปัญหายาเสพติดแบบปูพรมทั้งประเทศทีเดียว  เพื่อให้ผู้บัญชาการไปประชุมผู้บังคับการเพื่อได้เอ็กซ์เรย์ลงไปในพื้นที่แต่ละจังหวัดว่าผู้มีอิทธิพลเกี่ยวกับยาเสพติดมีใคร  ไม่ว่าจะเป็นข้าราชการหรือนักการเมือง ประชาชนทั่วไปให้เขาทำรายงานขึ้นมาแล้วเราจะดู และก็ลุยกันทั้งประเทศ และก็ปรับวิธีการที่จะทำให้การปราบปรามยาเสพติดได้ผล  ก็ได้เรียกมาประชุมกันซักซ้อมและมอบหมายงานรับข้อขัดข้องปัญหาต่าง ๆ ของเขาเอามาปรับปรุงแก้ไข  

 ปรับปรุงระบบการกระจายอำนาจให้กระจายไปอยู่ที่กองบัญชาการมากขึ้น

และก็เร่งรัดคดีอาญาที่สำคัญ ๆ ที่เกิดขึ้น  ก็ต้องขอชื่นชมตำรวจครับ  ในวันรุ่งขึ้นเขาสามารถจับโจรที่ปล้นร้านทองที่ปล้นอย่างอุกอาจและยิงเจ้าทรัพย์ตายได้ทั้งแก๊ง  ตำรวจนี่ถ้า  หากว่าเขาทุ่มเทเขามีกำลังใจทำงาน และผู้บังคับบัญชาให้ความสนใจเป็นพิเศษ   เขาสามารถทำงานได้ดี  แต่บางครั้งระบบต่าง ๆ ต้องพัฒนาเยอะ  ซึ่งคณะรัฐมนตรีได้อนุมัติร่างพระราชบัญญัติตำรวจแห่งชาติไปเมื่อวันอังคารที่ผ่านมา   เพื่อที่จะให้ตำรวจได้มีการปรับปรุงระบบการกระจายอำนาจ   ซึ่งกองบัญชาการตำรวจแห่งชาติใหญ่มากมีตำรวจประมาณ  230,000  คน  และอำนาจอยู่ในส่วนกลาง  ในกฎหมายใหม่เราได้รวมเอาพระราชบัญญัติ  4 อย่าง คือ  พระราชบัญญัติตำรวจแห่งชาติ   พระราชบัญญัติระเบียบวินัยตำรวจ  พระราชบัญญัติยศตำรวจ  พระราชบัญญัติเครื่องแบบตำรวจ   รวมเป็นหนึ่งพระราชบัญญัติ และก็ปรับปรุงการกระจายอำนาจให้อำนาจนั้นไปกระจายอยู่ที่กองบัญชาการมากขึ้น   ต่อไปผู้บัญชาการมีความสามารถหรือไม่มีความสามารถจะรู้กันเลย   และจะมีคณะกรรมการตำรวจแห่งชาติที่จะดูด้านนโยบาย  และคณะกรรมการตำรวจก็จะดูเรื่องของการบริหารงานบุคคล  ตอนนี้ก็ได้มอบหมายให้คณะกรรมการตำรวจไปดูหลักการในการบริหารงานบุคคลเพื่อให้เกิดความเป็นธรรมมากขึ้น เพื่อให้การโยกย้ายน้อยหน่อย  ต่อไปตำรวจจะได้มีขวัญกำลังใจว่า  ถ้าย้ายไปแล้ว 2 ปีไม่ให้แตะ  เว้นแต่ว่าถูกลงโทษหรือได้รับการเลื่อนตำแหน่ง  การย้ายหมุนเวียนจะล็อกไว้ที่ 2 ปี  เพื่อให้ตำรวจได้ตั้งหน้าตั้งตาทำงาน  เมื่อตำรวจมีขวัญกำลังใจดี ผู้บังคับบัญชาเอาใจใส่  ผู้บังคับบัญชามีความสามารถ  ผมเชื่อว่าการแก้ปัญหาต่าง ๆ ก็จะดีขึ้น  

 ปรับยุทธศาสตร์การขนส่งขนาดใหญ่ให้เหมาะสมกับการพัฒนาประเทศ 

วันอังคารก็มีการประชุมคณะรัฐมนตรีเรื่องพระราชบัญญัติตำรวจแห่งชาติก็เป็นเรื่องหนึ่งที่ผมเล่าให้ฟัง  เรื่องที่จะขอเล่าให้ฟังอีก  2-3 เรื่องในการประชุมคณะรัฐมนตรีคราวที่แล้ว ได้มีการปรับยุทธศาสตร์การขนส่งขนาดใหญ่ให้เหมาะสมกับการพัฒนาประเทศ  เพราะในอดีตเคยมีแผนแม่บท  แต่ว่าไม่ค่อยได้ใช้ต่างกระทรวงต่างกรม ที่มีงบประมาณในการก่อสร้างก็ก่อสร้างไปตามแผนของตัวเอง ไม่ดูแผนแม่บท คณะรัฐมนตรีก็เลยออกมติให้อนุกรรมการขนส่งขนาดใหญ่เป็นฝ่ายเลขานุการเพื่อดูแผนแม่บท แล้วให้การก่อสร้างนั้นจัดลำดับความสำคัญโดยคำนึงถึงยุทธศาสตร์ของแผนแม่บทนี้ที่จะคำนึงว่า สังคมเติบโตไปทิศทางไหน ควรจะต้องสร้างอะไรยังไง โดยให้เน้นเรื่องการขนคนมากกว่าเน้นการขนรถ  ก็จะมีระบบขนส่งมวลชนขนาดใหญ่ให้เชื่อมโยงเป็นโครงข่ายกันก็จะทำให้การลงทุนนั้นประหยัดและได้ผลในส่วนของการบรรเทาปัญหาการจราจรต่าง ๆ ได้  

สั่งการให้กระทรวงเกษตรฯ เตรียมการป้องกันภัยแล้ง

อีกเรื่องคือได้รับแจ้งจากกระทรวงเกษตรและสหกรณ์ว่า ผลการศึกษาปีนี้อาจจะเกิดภาวะ    ภัยแล้งคือมีเอลนิโญ เลยต้องเตือนว่ากระทรวงเกษตรฯ ต้องประชาสัมพันธ์ให้พี่น้องเกษตรกรที่จะปลูกข้าวนาปรังในเขตนอกชลประทานต้องระวัง  เพราะอาจจะเกิดภาวะแล้งได้  ผมเลยสั่งการให้กระทรวงเกษตรฯ คอยเติมน้ำในเขื่อนให้เต็มไว้ในยามที่ยังไม่แล้ง  เช่น การทำฝนหลวงเพื่อเติมน้ำให้เต็มเขื่อนไว้ตลอดเวลาเอาไว้ใช้ในยามแล้ง  ก็มอบหมายให้ดูเรื่องงบประมาณของการทำฝนหลวงเป็นพิเศษ ก็จะได้เตรียมการไว้สำหรับการป้องกันภัยแล้ง   ก็จะพยายามบรรเทาให้ดีที่สุด  ถึงแม้ว่าจะมีภัยแล้ง  

กฎหมายไม่ได้ให้อำนาจนายกรัฐมนตรีล้มคณะกรรมการสรรหาทั้ง 17 คน  เว้นแต่พบว่าการสรรหา นั้นไม่ชอบนายกฯ ถึงจะมีอำนาจ   

อีกเรื่องที่พูดคุยกันในคณะรัฐมนตรีคือเรื่องการสรรหาและคัดเลือกกรรมการกิจการโทรคมนาคมแห่งชาติ หรือ กทช.   หลายฝ่ายมีความคิดเห็นยังต่างกันอยู่   ซึ่งเรื่องนี้ช้ามานานเป็นเรื่องที่สืบเนื่องกันมาก่อนที่รัฐบาลนี้จะเข้ามา  ในภาวะตอนนี้รัฐบาลก็อยู่ในฐานะที่ทำอะไรไม่ได้  อยากจะทำอยากจะตัดสินใจแต่ทำไม่ได้   เนื่องจากว่าตอนที่วุฒิสมาชิกไม่คัดเลือกกรรมการ กทช. จาก 14 คนที่คณะกรรมการสรรหาได้ส่งเข้าไปแล้ววุฒิสมาชิกไม่เลือก เมื่อไม่เลือกก็ส่งมาให้รัฐบาล ๆ ก็ต้องถามฝ่ายกฎหมายของรัฐบาลคือกฤษฎีกา  ก็ยืนยันว่าสิ่งที่รัฐบาลทำมานั้นชอบแล้ว เมื่อชอบแล้วก็ยืนยันกลับไปวุฒิสภา  และบังเอิญว่าศาลปกครองชั้นต้นได้ตัดสินว่ากรรมการสรรหา 17 คนนั้นยังถูกต้องอยู่  แต่ว่าขั้นตอนในการคัดเลือก 14 คนนั้นไม่ถูกต้อง   ซึ่งกรรมการสรรหาทั้ง 17 คนก็ประกาศว่าจะอุทธรณ์  ซึ่งตอนนี้เรื่องอยู่ที่ศาลปกครองสูงสุด   รัฐบาลก็ยังทำอะไรไม่ได้  เพราะผมไปถามว่าถ้ารัฐบาลจะสั่งล้มกรรมการสรรหาทั้ง 17 คนทำได้หรือไม่  ทางฝ่ายกฎหมายทุกฝ่ายยืนยันว่ากฎหมายไม่ได้ให้อำนาจนายกรัฐมนตรีไว้ เว้นแต่พบว่าการสรรหา กทช.ทั้ง 17 คนนั้นไม่ชอบนายกฯ ถึงจะมีอำนาจ  แต่วันนี้ศาลปกครองก็ไม่ได้บอกว่าไม่ชอบ  แล้วก็ยังไม่มีเหตุบอกว่าการสรรหา 17 คนนั้นไม่ชอบ   นายกฯ ก็เลยไม่สามารถใช้อำนาจตามกฎหมายได้ก็ยังทำอะไรไม่ได้   อันนี้ต้องขอเรียนพี่น้องประชาชนว่าถ้าทำได้ผมก็ต้องตัดสินใจ  ถึงแม้ว่าคนบางคนชอบบางคนไม่ชอบก็ต้องตัดสินใจ  ถ้าหากว่าเป็นเรื่องที่ต้องตัดสินใจ แต่บังเอิญว่าเรื่องนี้เขาไม่ให้อำนาจนายกรัฐมนตรีในการตัดสินใจ  เพราะวันนี้รัฐธรรมนูญใหม่เรามีองค์กรอิสระกันมากมายเหลือเกิน  จนบางครั้งก็งงเหมือนกันว่าตกลงว่ารัฐบาลมีอำนาจแค่ไหน  ถ้าไม่มีอำนาจเข้าไปทำไปสั่งการหรือไปทำอะไรที่เกี่ยวข้องกับองค์กรอิสระอื่นมันก็ทำอะไรไม่ได้  อันนี้ก็เป็นสิ่งที่ต้องเรียนว่าถ้าทำได้ก็ทำ  ทำไม่ได้ก็ไม่รู้จะทำอย่างไร  ก็ขอเรียนให้ทราบไม่ใช่ว่าไม่อยากตัดสินใจ  ส.ว.บางคนก็วิจารณ์รุนแรงเหลือเกิน  ก็ขอว่าวันนี้ทุกฝ่ายต้องหันหน้าเข้าหากันอย่าใช้อารมณ์อย่าพูดด้วยความมัน  เพราะฉะนั้น เราต้องมาแนะนำกันอะไรที่ถูกต้องทำทั้งนั้น  อะไรที่เป็นประโยชน์ต่อประเทศชาติต่อประชาชนส่วนรวมทำทั้งนั้น แต่ว่าบางทีมันทำไม่ได้  ทำไม่ได้เพราะไม่ใช่ไม่อยากทำ  ก็ขอเรียนย้ำอีกครั้งนะครับ 

นักท่องเที่ยวต่างชาติเข้ามาเที่ยวประเทศไทยมากขึ้นในช่วงเทศกาลตรุษจีน

เมื่อวันอังคารเป็นวันตรุษจีนนะครับ  ผมและคณะรัฐมนตรีก็ได้ไปร่วมฉลองเทศกาลตรุษจีนไชน่าทาวน์ที่เยาวราช  ก็เป็นการเฉลิมฉลอง 110 ปีของเยาวราช  ต้องเรียนว่าปีนี้คึกคักเป็นพิเศษครับ  การท่องเที่ยวแห่งประเทศไทย   กรุงเทพมหานคร  ชุมชนเยาวราชได้ร่วมกันจัดงานอย่างดี  เพราะว่าได้รับพระมหากรุณาธิคุณจากสมเด็จพระเทพรัตนราชสุดาฯ  สยามบรมราชกุมารี เสด็จฯ เป็นการส่วนพระองค์ด้วย  พวกเราก็ได้มีโอกาสถวายการต้อนรับ    คนต่างประเทศได้เช่าเครื่องบินเหมาลำมา  700  กว่าเที่ยว  มาจากฮ่องกง จีน  ไทเป  ออสเตรเลีย  มีนักท่องเที่ยวเพิ่มกว่าปกติถึง 210,000  คนในช่วงตรุษจีน   แสดงให้เห็นว่าวันนี้คนต่างประเทศมองประเทศไทยค่อนข้างดี   มองประเทศไทยว่าประเทศไทยเป็นเมืองที่สงบเป็นเมืองที่น่าเที่ยว  เป็นเมืองที่ประชาชนยิ้มแย้มแจ่มใสให้การต้อนรับดี  เพราะฉะนั้น  การท่องเที่ยวก็ไปได้ดีครับ  ในขณะที่หลาย ๆ  ประเทศการท่องเที่ยวหลังจากเหตุการณ์ 11 กันยายนที่สหรัฐอเมริกา  ทำให้นักท่องเที่ยวตกไปเยอะ  แต่ที่ประเทศไทยกลับยังเพิ่มขึ้นได้อยู่  ซึ่งทั้งปีการท่องเที่ยวมีนักท่องเที่ยวเพิ่มขึ้น 5.8%  ก็ถือว่าใช้ได้ครับ 

กระจายการประชุมเอเปกไปต่างจังหวัดเพื่อกระจายเศรษฐกิจและการท่องเที่ยว

เมื่อวันพุธที่ 13 กุมภาพันธ์  ผมได้มีการประชุมคณะกรรมการระดับชาติเพื่อเตรียมการจัดประชุมเอเปก  ซึ่งจะมีขึ้นในเดือนธันวาคม 2546  แต่ว่าต้องเตรียมการตั้งแต่วันนี้  เพราะเป็นการประชุมใหญ่ที่มีผู้นำประเทศ 19 ประเทศและบวก 2 เขตเศรษฐกิจเข้าร่วมประชุมกัน  ผมก็เลยให้นโยบายว่าเราต้องการที่จะกระจายการประชุมระดับเจ้าหน้าที่ระดับสูง และระดับรัฐมนตรีนั้นไปต่างจังหวัดให้มาก  เพื่อที่จะส่งเสริมการท่องเที่ยวไปในตัว  เพราะถ้าคนเหล่านี้มาประชุมเขาจะมีทีมข่าวต่างประเทศมาด้วย พอทีมข่าวมาระหว่างประชุมเขาก็จะไปทำสกู๊ปเกี่ยวกับจังหวัดนั้น ๆ เกี่ยวกับวัฒนธรรม  เกี่ยวกับสินค้าอะไรพวกนี้ มันจะเป็นการประชาสัมพันธ์ไปฟรี ๆ เลย  ทำให้การท่องเที่ยวเราเป็นที่รู้จักกันมากขึ้น  ผมก็เลยให้มีการกระจายการประชุมไปต่างจังหวัด เช่น  เชียงใหม่ เชียงราย  ขอนแก่น  ภูเก็ต  เป็นต้น   เพื่อจะให้เกิดการกระจายเศรษฐกิจ  กระจายการท่องเที่ยว  และก็กระจายการประชุมให้คนได้รู้จักประเทศไทยมากกว่ากรุงเทพมหานคร  และได้รับพระบรมราชานุญาตให้ใช้พระที่นั่งอนันตสมาคมเป็นที่ประชุมที่เรียกว่า Leaders’ Retreat คือเป็นการประชุมอย่างไม่เป็นทางการ ของผู้นำเอเปกก็จัดประชุมที่พระที่นั่งอนันตสมาคม   ซึ่งเป็นอาคารที่สวยงามมีประวัติศาสตร์  มีความสวยงาม  เพราะเมื่อปีที่แล้วผมไปประชุมที่เซี่ยงไฮ้ ประเทศจีนเขาจัดยิ่งใหญ่มากครับ  เขาสร้างตึกใหม่เขาทำอะไรเยอะแยะไปหมดเลยครับ  ผมเชื่อว่าเขาใช้งบประมาณมากเหลือเกิน   แต่ว่าเราคงไม่อยู่ในฐานะที่จะทำได้อย่างนั้น  เราก็ต้องพยายามใช้ของที่มีอยู่ให้ดูเหมาะสม   สรุปวาระการประชุมก็จะใช้ที่ตึกไทยคู่ฟ้า   มีการประชุมร่วมกับภาคเอกชนก็จะใช้ที่ตึกสันติไมตรี  เราก็จะต้องมีการปรับปรุงตึกไทยคู่ฟ้ากับตึกสันติไมตรีให้ดูน่าตาดีดูใหม่ขึ้นดูเหมาะสมขึ้น  ก็จะใช้สองที่นี้ประชุมและก็ใช้ที่พระที่นั่งอนันตสมาคม  และก็จะมีการเลี้ยงที่ราชนาวิกสภา  มีการแสดงทางน้ำเพื่อที่จะให้เป็นที่ประทับใจผู้นำเอเปกทั้งหลาย  แต่ว่าลงทุนน้อยหน่อยเพราะเราต้องการประหยัดงบประมาณ  แต่ก็ต้องให้ประทับใจให้ได้นะครับ   ก็ได้รับการร่วมมือจากทุกฝ่ายเป็นอย่างดีครับ

 ประชุมเตรียมการต้อนรับผู้นำสิงคโปร์และเกาหลีเหนือที่จะเดินทางมาเยือนประเทศไทย

และก็สัปดาห์นี้เช่นกันได้มีกาประชุมเตรียมการเมื่อวันพฤหัสบดีที่ 14 กุมภาพันธ์  เพื่อต้อนรับผู้นำประเทศ 2 ประเทศที่จะมาเยือนไทย คือ วันที่ 18-20 กุมภาพันธ์  เรามีนายกรัฐมนตรีจากสิงคโปร์คือนายโก๊ะ จ๊ก ตง  เพื่อมาประชุมยุทธศาสตร์ในการทำงานร่วมกันระหว่างไทยสิงค์โปร์ในกรอบของอาเซียน และในกรอบของเอเชียทั้งหมด  ก็จะมีการประชุมยุทธศาสาตร์ร่วมกัน  และประธานสภาบริหารสูงสุดสาธารณรัฐประชาธิปไตยประชาชนเกาหลี หรือเกาหลีเหนือ  ก็จะมาเยือนไทยระหว่างวันที่ 28 กุมภาพันธ์-2 มีนาคม   ก็ต้องประชุมเตรียมการเพื่อให้เราได้รู้ว่าเราควรจะพูดอะไรกับเขาเจรจาอะไรกับเขา  และเขาน่าจะมาพูดอะไรกับเรา  เจรจาอะไรกับเรา  และเราควรจะตอบเขาอย่างไร อันนี้ก็เป็นการเตรียมการนอกเหนือจากเตรียมการทางพิธีการแล้ว

 เร่งแก้ไขปัญหายางพาราให้กับเกษตรกร

เมื่อวานนี้ก็มีการประชุมเร่งรัดแก้ไขปัญหายางพารา  ซึ่งตอนนี้ราคาดีราคาไม่ตกต่ำ แต่บางช่วงตกต่ำเกษตรกรชาวสวนยางก็ขึ้น ๆ ลง  ก็มาดูแนวทางการแก้ไขปัญหา  อันแรกเราได้มีการจับมือกับประเทศผู้ผลิตเพื่อที่จะควบคุมปริมาณที่จะออกสู่ตลาดไม่ให้มากกว่าความต้องการของตลาดเพื่อให้ราคาไม่ตก  แล้วก็จะมีการปรับกระบวนการในการประกันราคาไม่ให้มีการทุจริตคดโกงอย่างที่เป็นมา   ผมก็ให้ตำรวจไปสืบสวนไปได้หลักฐานมาเยอะแยะ  อีกไม่กี่วันก็คงจะต้องมีการดำเนินคดีอาญากันหลายคนเหมือนกัน  เพราะมีการฉ้อโกงประชาชนฉ้อโกงเกษตรกร  และตรงนี้จะปรับกระบวนการใหม่เพื่อไม่ให้เกิดการรั่วไหลในการประกันราคา  อันนี้เป็นปัญหาระยะสั้น

 ส่งเสริมอุตสาหกรรมแปรรูปผลิตภัณฑ์ยางพารา

แต่ระยะยาวจะต้องเกิดการแปรรูปยางพาราเบื้องต้นก็ต้องใช้ตลาดของรัฐบาลเป็นตัวช่วย เช่นเรื่องของการทำเขื่อนยาง  การทำไม้หมอนรถไฟด้วยยาง  การเอายางมาผสมกับส่วนหนึ่งของยางมะตอย   ก็ให้สภาวิจัยฯ ไปจ้างคนวิจัย แล้วก็จะส่งเสริมให้เกิดโรงงานแปรรูปยางพาราให้ใช้ในประเทศให้มากที่สุดและก็ส่งออกได้ด้วย  และก็จะส่งเสริมเรื่องของเฟอร์นิเจอร์ที่ใช้ไม้ยางพารา  ซึ่งจะทำให้ยางพาราถูกตัดมาทำเฟอร์นิเจอร์อยู่จำนวนหนึ่ง เพื่อให้ปริมาณที่ล้นตลาดไม่ล้นตลาดอีกต่อไป   อันนั้นก็จะมีการแก้ไขปัญหายางทั้งระยะสั้นและระยะยาวให้เบ็ดเสร็จถาวร 

 เปิดศูนย์รับแจ้งการทุจริตคอรัปชั่นและยาเสพติด

แล้วก็เมื่อวานนี้เช่นกันครับ  ผมได้มีโอกาสไปตรวจเยี่ยมศูนย์รับแจ้งการทุจริตคอรัปชั่นและเรื่องของยาเสพติด  ซึ่งเราได้ตั้งศูนย์ไว้เรียบร้อยแล้ว   ถ้าพี่น้องประชาชนที่ได้พบการกระทำที่เป็นการทุจริตคอรัปชั่นหรือว่าพบใครท่าทางจะร่ำรวยผิดปกติเกิดจากการค้ายาเสพติดหรือไม่  ก็สามารถที่จะส่งเป็นโทรสารหรือแฟล็กมาที่เบอร์  0-22825205  หรือจะส่งเป็นจดหมายมาที่ตู้ ปณ. 900  ปณฝ. สำนักทำเนียบ  กรุงเทพฯ  10302  เพื่อที่จะเราจะได้เอาเบาะแสเหล่านั้นเก็บเป็นความลับนะครับ  และไปสืบสวนต่อเมื่อเป็นเรื่องจริงก็จะส่งให้ส่วนราชการที่เกี่ยวข้องไปดำเนินการ  ขณะนี้ก็ได้รับแจ้งไปเรื่อย ๆ นะครับ  ถึงแม้ว่าตอนยังไม่เปิดศูนย์ก็มีแจ้งเข้ามาเรื่อย ๆ บางคนก็ส่งเป็นจดหมายถึงผมโดยตรง บางคนก็ผ่านมาทางคนที่ผมรู้จักบ้าง  บางทีผมเดินทางไปพบประชาชนก็มีชาวบ้านบางคนเขียนจดหมายพับเล็ก ๆ  บอกเป็นจดหมายน้อยยื่นใส่มือผมมาบ้าง  ผมก็ให้ตำรวจที่ไว้ใจได้ไปสืบสวนจับกุม ก็ปรากฏว่าได้หลายราย  ก็เป็นสิ่งที่ต้องขอขอบคุณครับว่าการจะแก้ปัญหาที่หมักหมมมานาน  รัฐบาลฝ่ายเดียวเอาไม่อยู่หรอกครับ   มันต้องร่วมมือกันต้องใช้พลังทั้งแผ่นดินที่เรามีอยู่ช่วยกันขจัดปัญหาที่หมักหมมเรื้อรังออกไปให้ได้  เพราะฉะนั้น เราต้องช่วยกันต้องมีความรักความสามัคคีกัน จะตำหนิติเตียนกันก็ได้  แต่ต้องมีข้อแนะนำที่สร้างสรรค์เพื่อให้การแก้ปัญหานั้นลุล่วงไปได้เร็วและมีประสิทธิภาพ   อันนี้จำเป็นอย่างยิ่งที่จะต้องได้รับความร่วมมือจากประชาชน  ซึ่งขณะนี้เรื่องของการทุจริตคอรัปชั่นเยอะเหลือเกินครับ   สอบสวนกันไม่หวาดไม่ไหว แต่ก็ต้องทำต่อไป  ตอนนี้ยังมีเรื่องทุจริตคอรัปชั่นเรื่องใหญ่ ๆ อีก 2-3 เรื่องที่ได้รับแจ้งมาตลอดเวลา  ก็อยู่ระหว่างการสืบสวน 

ปฏิรูประบบราชการใหม่เพื่อให้เกิดความคล่องตัว  ลดความซ้ำซ้อน 

อีกเรื่องที่อยากจะเรียนพี่น้องประชาชนนะครับ  คือเรื่องการปฏิรูประบบราชการ  วันนี้พูดกันเยอะ  บางทีคนที่พูดไม่ได้ร่วมประชุมไม่รู้ว่าเขาแค่ไหนมากน้อยอย่างไร จริง ๆ แล้วขอเล่าก่อนว่าทำไมถึงต้องปฏิรูป  ก็เพราะว่าโครงสร้างกระทรวง ทบวง กรมที่มีอยู่ทุกวันนี้มีมาเป็น  110 ปีแล้ว รัชกาลที่ 5 ทรงวางไว้เมื่อปี 2435 และก็มีการปรับปรุงนิดหน่อยไม่ได้ปรับปรุงทั้งโครงสร้าง  แต่ขณะเดียวกันโลกเปลี่ยนไปมาก เปลี่ยนจากยุคเกษตรกรรมมายุคอุตสาหกรรมและมายุคสังคมข่าวสารเข้ามา 3 ยุคแล้ว  เพราะฉะนั้น  วันนี้ความต้องการในการบริการของประชาชนก็เปลี่ยนไป   ลักษณะของการค้าการขายระหว่างประเทศและในประเทศก็เปลี่ยนไป  ปัญหาสังคมก็เปลี่ยนไป   แต่โครงสร้างของกระทรวง  ทบวง  กรมนั้นไม่ได้เปลี่ยนเพื่อรองรับสิ่งที่เปลี่ยนเหล่านี้  จึงมีความเห็นพ้องกันมาหลายรัฐบาล  แต่การเมืองไม่เอื้ออำนวยให้มีการเปลี่ยนที่มากเพราะว่ารัฐมนตรีเป็นรัฐบาลผสมแบ่งกันว่าใครคุมตรงนั้นใครคุมตรงนี้  พอจะมาเกลี่ยกันใหม่ก็ไม่ค่อยยอมพูดกันไม่ค่อยรู้เรื่อง อันนี้คือสิ่งที่เป็นมาในอดีต  ผมเชื่อว่าทุกรัฐบาลอยากเปลี่ยน  แต่ว่าพอมาวันนี้พี่น้องประชาชนมอบภารกิจให้รัฐบาลนี้มากต้องแก้ปัญหา  เพราะฉะนั้น  เมื่อมามองแล้วก็ควรอย่างยิ่งที่ถึงเวลาปรับเปลี่ยนมานานต้องเปลี่ยน  เปลี่ยนเพื่ออะไรครับ  1. เพื่อให้ทันต่อภาวะการณ์ที่เปลี่ยนไปของโลก   2. เปลี่ยนเพื่อให้ทันกับภาวะการณ์การต้องการการใช้บริการส่วนราชการของประชาชน  3.เพื่อให้เกิดความคล่องตัวความมีประสิทธิภาพของระบบราชการ  ซึ่งความใหญ่ความอุ้ยอ้ายความเทอะทะเพื่อให้กระทรวงต่างๆ นั้นมีความคล่องตัวขึ้น  ความซ้ำซ้อนลดลง  เอาภารกิจที่เหมือนกันไปรวมที่เดียวกัน  เป็นกระทรวงตามภารกิจไม่ใช่เป็นกระทรวงตามหน้าที่  ทำให้การทำงานนั้นไม่ซ้ำซ้อน  เกิดประสิทธิภาพ  และทำให้ประชาชนรู้ว่าจะไปรับบริการในเรื่องนี้ที่กระทรวงไหนชัดเจน  เพราะไม่เช่นนั้นบางเรื่องต้องวิ่งไปกระทรวงนั้นทีวิ่งไปกระทรวงนี้ที แม้กระทั่งการจะส่งออกอาหารสักอย่างหนึ่งต้องวิ่งไปหลายกระทรวงเหลือเกิน  เพื่อให้รับรองคุณภาพของอาหาร กระทรวงเกษตรฯ  ก็ต้องไป  กระทรวงวิทยาศาสตร์ฯ ก็ต้องไป  กระทรวงสาธารณสุขก็ต้องไป  บางทีต้องไปกระทรวงอุตสาหกรรมอีกต่างหาก   ทำให้ประชาชนไม่สะดวกเลย  ไม่รู้ด้วยและยิ่งคนที่ไม่รู้ยิ่งไม่มีโอกาส   อันนี้คือสิ่งที่เป็นปัญหาอยู่ทุกวัน   

อนาคตของชาติอยู่ที่วันนี้ของผู้ใหญ่   และวันหน้าของลูกหลาน   

ผมได้มีการประชุมกันหลายรอบเชิญปลัดกระทรวง  อธิบดี  นักวิชาการ  ภาคเอกชน ตัวแทนพรรคการเมืองทุกพรรค ตัวแทนของอดีตนายกรัฐมนตรีทั้งหลายมานั่งร่วมประชุมคิดกัน   ก็บอกกับทุกคนว่าวันนี้เราต้องเอาความเป็นตัวตนออกจากเราซะ   เราคิดว่าเราจะวางระบบตรงนี้ไว้ให้ลูกหลานอย่างไร  เพราะพวกเราอีกไม่กี่วันก็เกษียณอีกไม่กี่วันก็ตาย แต่ถ้าเราไม่วางโครงสร้างนี้ไว้ให้ลูกหลาน ถามว่าโครงสร้างที่เป็นปัญหานี่ลูกหลานจะมาแก้ไหวมั๊ย  เพราะฉะนั้น เราต้องวางไว้อนาคตของชาติอยู่ที่วันนี้ของผู้ใหญ่   และวันหน้าของลูกหลาน    วันนี้ของผู้ใหญ่ต้องทำหน้าที่ของเราให้ดีที่สุด  อะไรที่ต้องปรับเปลี่ยนเพื่อให้ลูกหลานเข้ามารับช่วงที่ดีควรต้องทำ  ทุกคนก็เห็นด้วยกับแนวทางก็เริ่มคิดกันว่าเปลี่ยนอย่างไร เมื่อเห็นด้วยแล้วก็เปลี่ยน ๆ อย่างไรก็ปรับเปลี่ยน  แต่เปลี่ยนครั้งนี้เป็นเพียงขั้นที่ 1  มันดูเหมือนมาก  แต่ความจริงแล้วไม่ได้มากครับ  เพียงแต่ตัดกรมกองที่ซ้ำซ้อนกันออก  เอากรมกองที่ทำงานเหมือนกันไปรวมกันอยู่ที่เดียวกันเป็นกระทรวงตามภารกิจ  เพราะฉะนั้น เมื่อมีกระทรวงมากขึ้นก็ไม่ได้หมายความว่ามีรัฐมนตรีมากขึ้น  รัฐมนตรีเท่าเดิมครับ  เพราะรัฐธรรมนูญระบุไว้ว่ารัฐมนตรีจะมีได้ไม่เกิน 35 คนบวกนายกรัฐมนตรีอีก 1 คนเป็น  36 คน แล้วถ้ามีกันกี่กระทรวงก็ใช้รัฐมนตรีเท่าเดิม  แล้วกระทรวงทั้งหมดมี 20 กระทรวง  ก็แสดงว่ามีรัฐมนตรีว่าการ 20 คน  นายกรัฐมนตรีเป็นคนที่  21 มีรองนายกรัฐมนตรีเท่าไหร่  ที่เหลือก็เป็นรัฐมนตรีช่วย  ก็จะทำให้มีชั้นการบังคับบัญชาน้อยลง  แล้วก็มีฐานความกว้างของการมองปัญหานั้น ไม่ต้องกว้างเกินไปจนมองไม่ทั่วก็จะเกิดประสิทธิภาพอย่างนี้  เพราะฉะนั้น  ข้าราชการทุกคนไม่ต้องห่วงไม่ต้องวิตกว่าจะกระทบสวัสดิภาพ   สวัสดิการของท่าน  ไม่มีการปลด  และท่านก็ไม่ค่อยรู้หรอกว่าคนกำลังถูกเปลี่ยน  แต่ความจริงแล้วบางคนถูกย้ายกระทรวง  ท่านเพียงแต่เรียกกรมของท่านว่าอยู่ในกระทรวงใหม่  และท่านก็ทำงานเหมือนเดิมซีเท่าเดิม   เพียงแต่ว่าระบบการทำงานร่วมกันของกรมที่ไปอยู่รวมกันนั้น  มันจะร่วมกันได้คล่องขึ้น  เพราะว่าไม่ได้เป็นอาณาจักรของใครของมัน  แต่เป็นการทำงานแบบโครงข่ายร่วมกันเป็น Networking  อันนี้ก็จะเป็นแนวทางที่เกิดขึ้นของกระทรวงใหม่  

ขอให้ทุกคนช่วยกันคิดอย่างสร้างสรรค์ เพื่อให้ประเทศชาติของเราเข้มแข็ง

 บางคนวันนี้ออกไปพูดเยอะเกินไป  สื่อมวลชนบางคนตั้งคำถามน่าเกลียดมาก   เพราะว่าไม่รู้แล้วไปตั้งคำถาม  ซึ่งผมนั่งดูรายการทอล์กโชว์บางรายการ ผมเห็นตั้งคำถามแล้วผมบอกโอ้โหตายแล้ว  ถ้าตั้งคำถามแบบนี้  เราต้องสร้างสรรค์หน่อยสิครับ  วันนี้อยากขอร้องให้ทุกคนสร้างสรรค์ว่า  วันนี้เรามาช่วยกันทำงานให้บ้านเมืองเถอะ  อย่าวิจารณ์โดยไม่มีข้อนำ  อย่างนั้นมันวิจารณ์อย่างไรก็ได้  แนะนำมาสิครับว่าควรทำนั่นทำนี่  อย่าทำอย่างนั้นเลย  ทำอย่างนี้ดีกว่า  เรามาช่วยกันอย่างสร้างสรรค์ไม่ดีหรือ   นี่ประเทศชาติของเรานะครับไม่ใช่ของใครคนใดคนหนึ่งเราต้องช่วยกันคิดช่วยกันทำช่วยกันสร้างให้ชาติเราเข้มแข็ง  เพราะ      วันนี้สัญญาณทุกอย่างเริ่มดีครับ ซึ่งบางคนที่อาจจะคิดไม่ดี   สัญญาณเริ่มดีแต่อาจจะคิดถึงตัวเองมากกว่าประเทศชาติ  ก็จะมองว่าอย่างนี้เขาแย่  ความจริงไม่ใช่หรอกครับ  ถ้าประเทศชาติดีท่านต้องดีทุกคน วันนี้สัญญาณต่าง ๆ เริ่มดีขึ้นเยอะเลย  ก็ขออย่างเดียวว่าขอให้พี่น้องคนไทย  โดยเฉพาะอย่างยิ่งคนที่มีสถานะภาพทางสังคม  จะพูดอะไรขอให้สร้างสรรค์หน่อย  เราได้ช่วยกันให้สังคมนี้เป็นสังคมที่ดีขึ้นเพื่อลูกหลานของเรา  ช่วยกันครับมองในแง่บวกอะไรที่ไม่ดีก็บอกกันแนะนำว่าอย่าทำอย่างนั้นอย่างนี้ดีกว่า  แต่ไม่ใช่ว่าออกมาด่า ๆ   มันง่ายเหลือเกินครับ  ขอให้ช่วยกันคิดให้ลูกหลานครับ ผมยินดีรับฟังข้อแนะนำทุกข้อ  และข้อแนะนำไหนที่ผมยังไม่ได้ทำ  ผมก็จะมาพิจารณาอย่างจริงจังเพื่อที่จะดูว่าอ้อเป็นข้อแนะนำที่ดี  เราก็จะมาปรับปรุงให้ดีขึ้น  

เตรียมประชุมหัวหน้าส่วนราชการทั้งประเทศ

ก็เรียนให้ท่านได้ทราบว่าเรื่องการปฏิรูประบบราชการนั้นเราจะพยายามทำให้เสร็จวันที่  1 ตุลาคม 2545  ได้แบ่งงานไปทำพร้อม ๆ กันหลายงาน และจะไปเจอกันวันที่  1 ตุลาคม 2545  บางท่านผมอาจจะไม่ได้เล่าให้ท่านฟังเรื่องนี้เป็นอย่างไร   แล้วผมจะมีการประชุมหัวหน้าส่วนราชการทั้งประเทศ เพื่อจะได้เล่าให้ฟังว่าการปฏิรูประบบราชการทำเพื่ออะไร   ทำไปถึงไหน  ก็เรียนให้ท่านฟังว่าคงจะมีการเชิญประชุมหลังจากวันครบรอบ 1 ปีของการทำงานของรัฐบาลนี้แล้ว   ก็ให้เรียนไว้ว่าเป็นความตั้งใจเป็นความปรารถนาดีแล้วใช้หลักวิชาการ  แล้วร่วมคิดร่วมทำจากทุกฝ่ายไม่ได้คิดคนเดียวทำคนเดียว  อันนี้ต้องเรียนกับ สื่อมวลชนบางท่านที่ชอบใช้คำพูดที่รุนแรง  ก็เรียนว่าได้ทำงานร่วมกันคิดร่วมกันจากคนหลายฝ่ายเหลือเกิน  แต่คงจะไม่สามารถเชิญทั้ง 63 ล้านคน  เข้ามาห้องประชุมด้วยกันแน่นอน ท่านที่ไม่ได้เข้าประชุมอย่างน้อยก็มีตัวแทนของท่าน   ซึ่งอาจจะในรูปแบบไหนก็แล้วแต่ เช่น  อธิการบดีของมหาวิทยาลัยก็คงเป็นตัวแทนของนักวิชาการได้  ก็มาร่วมประชุม  ประธานหอการค้าก็คงเป็นตัวแทนของภาคเอกชน  ประธานสมาคมธนาคาร   ตัวแทนจากพรรคการเมืองก็มาร่วมประชุม  ปลัดกระทรวงก็เป็นตัวแทนของทุกกระทรวงมาเต็มไปหมด   องค์กรภาคเอกชนก็มาร่วม  เพราะฉะนั้น  บางครั้งท่านไม่ได้เข้าประชุมบางทีท่านก็ไม่เข้าใจและไปฟังข่าวลือ   วันนี้ข่าวลือเยอะ ปล่อยข่าวลือกับผมมากมายเหลือเกิน  ก็ขอเรียนว่าขอให้เข้าใจว่ารัฐบาลนี้ได้ทุ่มเทและตั้งใจทำเพื่อพี่น้องประชาชน  และก็จะทำงานด้วยความอดทนและทุ่มเทต่อไป  ไม่ได้เสียกำลังใจ ก็ขอขอขอบคุณมากนะครับ  สัปดาห์หน้าพบกันใหม่ครับ สวัสดีครับ

 

----------------------------

ฝ่ายวิเคราะห์ข่าว สำนักโฆษก

จินตนา/ถอดเทป/พิมพ์