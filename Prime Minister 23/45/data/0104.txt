คำกล่าวของพันตำรวจโท ทักษิณ ชินวัตร นายกรัฐมนตรี
ในพิธีมอบใบประกาศเกียรติคุณและเข็มเชิดชูเกียรติ

แก่ข้าราชการดีเด่นประจำปี 2544

ณ ตึกสันติไมตรี ทำเนียบรัฐบาล

วันจันทร์ที่ 1 เมษายน  2545  เวลา 09.30 น.

 

------------------

 

รัฐมนตรีว่าการกระทรวงมหาดไทย   ประธานคณะกรรมการจัดงานวันข้าราชการ

พลเรือน   เพื่อนข้าราชการ   และผู้มีเกียรติทุกคน

 

       ผมมีความยินดี  ที่ได้มาเป็นประธานในพิธีมอบเกียรติบัตรและเข็มเชิดชูเกียรติ  แก่ข้าราชการพลเรือนดีเด่น ประจำปีพุทธศักราช 2544 ในโอกาสวันข้าราชการพลเรือนได้เวียนมาบรรจบอีกวาระหนึ่ง 

       วันนี้ ผมได้มีโอกาสบอกกล่าวถึงการที่รัฐบาลได้ตัดสินใจวางระบบราชการใหม่ เพื่อรองรับโลกยุคใหม่  กำลังของข้าราชการทั้ง 635 คนในวันนี้  จึงถือว่าทุกคนได้รับการคัดสรรมาแล้วจากคณะกรรมการฯ ให้เป็นข้าราชการพลเรือนดีเด่น  ผมเชื่อว่าอย่างน้อย ๆ ลึกลงไป

ในจิตใจของทุกคน  คือความสำนึกต่อชาติ และความมีจริยธรรม คุณธรรม  นอกจากนั้นก็คือความขยันหมั่นเพียร  ความรับผิดชอบที่ทุกคนมีต่อชาติบ้านเมือง      ถ้าทุกคนขาดสิ่งเหล่านี้ คิดว่า คงไม่ได้รับการคัดเลือกให้เป็นข้าราชการดีเด่น   หรือถ้าได้รับการคัดเลือกฯ ก็แสดงว่าระบบการคัดเลือกอาจจะยังไม่สมบูรณ์ดี   แต่ผมเชื่อว่าระบบการคัดเลือกคงดี   เพราะฉะนั้นทุกคนถือเป็นกำลังสำคัญ เมื่อทุกคนมีจิตวิญญาณที่อยากจะเห็นบ้านเมืองดี ก็จะมีจิตวิญญาณที่จะรับผิดชอบต่อการบริการประชาชน  ท่านยังมีจิตวิญญาณ  การที่ท่านเลือกที่จะรับราชการ

ก็คือการเลือกมารับใช้ชาติคงไม่ได้เลือก   เพราะว่าอาชีพนี้เป็นอาชีพที่จะสร้างความร่ำรวยให้กับท่าน  แต่เป็นอาชีพที่ข้าราชการ  ท่านควรภาคภูมิใจ  ที่ท่านได้มีโอกาสรับใช้ชาติ    

       การปฏิรูประบบราชการที่จะเกิดขึ้นในวันที่ 1 ตุลาคม 2545 นี้  ต้องการพลังแห่งการทุ่มเทและความเข้าใจ   เพราะบ้านเมืองและโลกได้เปลี่ยนไปมาก แต่ระบบการบริหารราชการของเราเปลี่ยนแปลงช้า  ไม่ทันต่อการเปลี่ยนแปลงของสังคม  เศรษฐกิจทั้งในและต่างประเทศ 

ถึงเวลาแล้วที่เราจะต้องปรับเปลี่ยนเพื่อสิ่งที่ดีขึ้นของประเทศ เมื่อประเทศได้ ประชาชนได้ ทุกคนได้ กำลัง 635 คนที่ได้รับการเชิดชูเกียรติในวันนี้  จะต้องเป็นกำลังสำคัญที่จะบอกกับทุกๆ คนว่า สิ่งที่กำลังจะเปลี่ยนแปลงในวันที่ 1 ตุลาคมนี้ คือการเปลี่ยนเพื่อชาติ  เพื่อประชาชนและ เพื่อข้าราชการทุกคน  ที่จะได้ทำงานด้วยความท้าทาย  ทำงานด้วยสิ่งที่ท่านฝันว่า ท่านอยากจะทำงานที่ใช้ความรู้  ความสามารถที่ท่านเล่าเรียนมาอย่างไร  แต่ในวันนี้ไม่เต็มที่ เพราะระบบที่วางไว้ เป็นระบบที่ค่อนข้างจะต่างคนต่างอยู่ ต่างคนต่างทำ ขาดเจ้าภาพ ขาดผู้รับผิดชอบ ขาดการทำงานร่วมกันในการปฏิบัติหน้าที่อย่างเป็นระบบ   ขาดการบูรณาการในภารกิจที่ท่านต้อง

รับผิดชอบอยู่

       เพราะฉะนั้นการปรับโครงสร้างของกระทรวง ทบวง กรม ที่จะเกิดขึ้นในเร็ว ๆ นี้ ก็เพื่อนำไปสู่การจัดองค์กรแบบใช้ภารกิจเป็นตัวตั้ง เอา กรม กองที่คล้ายกันไปอยู่รวมกันเป็นกลุ่มเพื่อให้ข้าราชการที่ทำงานนั้น   สามารถทำงานอย่างมีพลัง   สามารถทำงานให้ลักษณะองค์กรเครือ-ข่ายที่จะมีการบูรณาการในทางความคิด ในการตามยุทธศาสตร์ ก็จะทำงานร่วมกัน ซึ่งข้าราชการทุกคนจะได้ใช้ความรู้ ความสามารถของท่าน  ท้าทายความสามารถของตนเองได้อย่างเต็มที่

เท่าที่ผมดูหน้าตาของผู้ที่มารับเข็มเชิดชูเกียรติในวันนี้  ผมเดาอายุเฉลี่ยน่าจะอยู่ไม่เกิน 40 ปี    แสดงว่าทุกคนยังมีเวลารับราชการอีกหลายปี   เพราะฉะนั้นไฟที่ท่านมีไว้อยู่แต่เดิมยังเข้มแข็งอยู่ ถ้าไม่เช่นนั้นท่านคงไม่ได้รับรางวัล ขอให้ไฟในการที่จะตั้งใจทุ่มเทให้บ้านเมืองของท่านยังคงมีต่อไป และมีมากขึ้น ถ้าโครงการระบบราชการทำให้ท่านสามารถที่จะใช้พลังของท่าน    การที่รัฐบาลและข้าราชการชั้นผู้ใหญ่ได้ร่วมกันพยายามปรับปรุงระบบโครงสร้างราชการ ทั้งหลาย ไม่ได้เพื่อรัฐบาลหรือเพื่อใคร แต่เพื่อพี่น้องประชาชนและประเทศชาติจะได้มีประสิทธิ-ภาพ   วันนี้เราใช้งบประมาณได้เป็นจำนวนมาก   แต่งบประมาณส่วนใหญ่เป็นงบประมาณที่ใช้สำหรับงานธุรการและงานประจำ เหลืองบประมาณที่จะใช้สำหรับพัฒนาประเทศ และการลงทุนยังน้อยไป ถ้าเปรียบเทียบวงเงินงบประมาณที่มีอยู่ และส่วนที่จะเป็นเงินลงทุน ก็กู้เขามา ดังนั้น  ส่วนที่เป็นค่าใช้จ่ายประจำนั้นจะต้องมีประสิทธิภาพมากขึ้น 

       การที่ท่านทุกคนเป็นตัวอย่างที่ดีให้กับเพื่อนข้าราชการทั้ง 2 ล้านคน  ผมขอชื่นชมและชมเชย  และขอให้ท่านยึดมั่นในความดีนี้ต่อไป และผมเองในฐานะที่เคยเป็นข้าราชการมีความเข้าใจและเห็นใจข้าราชการ  และพร้อมที่จะนำการเปลี่ยนแปลงเพื่อให้สิ่งที่ดีขึ้นเกิดขึ้นกับระบบราชการ  เพื่อประชาชน  เพื่อความสบายพระทัยของพระบาทสมเด็จพระเจ้าอยู่หัว และสมเด็จ-พระนางเจ้าฯ พระบรมราชินีนาถ ที่ทรงทุ่มเทให้กับพสกนิกรมาเป็นเวลาหลายสิบปี ซึ่งเราจะต้องทุ่มเทกันต่อไป 

ผมจะพยายามทำหน้าที่ให้ดีที่สุด   เพื่ออย่างน้อยๆ จะได้รู้ว่า คนที่เคยเป็นข้าราชการย่อมมีความเข้าใจและอยากเห็นระบบราชการดี เพื่อประโยชน์ของประชาชน ผมขอออกตัวไว้ก่อนว่า คำว่า “ดีที่สุด” ไม่ได้หมายความว่า ในโลกความเป็นจริง  อาจจะดีที่สุดโดยไม่มีที่ติเลย คงเป็นไปไม่ได้ แต่จะพยายามให้มีที่ติน้อยที่สุด   และมีเหตุมีผล   แต่จะพยายามทำให้ดีที่สุดจนสุดความสามารถ เท่าที่สิ่งแวดล้อมทางการเมือง ทางบ้านเมือง ทางสังคมจะเอื้ออำนวย  ณ ขณะนั้น และจะพยายามทำให้ดีขึ้นไปอีก ให้สิ่งที่โดนตำหนินั้นหายลงไป และลดลงไป ก็ต้องขอพลังจากข้าราชการทุกคน ที่เป็นพลังคนรุ่นใหม่ของระบบวงการข้าราชการ                

               ผมขอขอบคุณคณะกรรมการทุกท่าน ที่ได้รักษาประเพณีที่ดีงามมาตลอดระยะเวลา 23 ปี ซึ่งเริ่มต้นเมื่อปี 2522  ผมพร้อมที่จะส่งเสริมสนับสนุนให้กิจกรรมนี้ เป็นกิจกรรมที่สร้างขวัญ กำลังใจ    และเป็นตัวอย่างที่ดีให้กับข้าราชการทุกคน   ส่วนข้าราชการที่ยังไม่ได้รับรางวัล

ดังกล่าวนี้ ไม่ได้หมายความว่า ผู้บังคับบัญชาจะไม่เห็นความดีงาม   แต่ลักษณะการมองความดีงามนั้น คงมีหลายช่วงหลายตอน การให้รางวัลคงมีจำนวนจำกัด และไม่ได้หมายความว่า คนไม่ได้รับรางวัลเป็นคนไม่ดี  แต่คนที่ได้รับรางวัลนั้นควรภาคภูมิใจที่ท่านได้รับรางวัลในวันนี้  ส่วนคนอื่นนั้นก็อาจจะมีการยอมรับจากผู้บังคับบัญชา เช่น  การให้ 2 ขั้น หรือขั้นครึ่งบ้าง หรือการให้โอกาสเลื่อนขั้นเลื่อนตำแหน่งนั้น ก็ถือว่าเป็นความดีอย่างหนึ่ง ขออย่างเดียวว่าถ้าท่านไม่เอาชาติเป็นตัวตั้งแล้ว  ก็ไม่รู้ว่าจะขอร้องใคร   เพราะข้าราชการได้เลือกรับใช้ชาติตั้งแต่วันแรกที่เขียนใบสมัครมาเป็นข้าราชการ วันนี้ชาติต้องอยู่ในหัวใจของข้าราชการมากที่สุด และแน่นอนว่าเราจะพยายามให้สังคมรวมพลัง โดยใช้พลังทั้งแผ่นดินที่จะมากอบกู้บ้านเมืองของเรา

       ผมได้เดินทางไปทั่วประเทศ ผมขอยืนยันว่า บ้านเมืองเราและคนไทยมีศักยภาพ เพียงแต่ว่าบริหารการจัดการให้ถูก ทำให้ถูก ผมเชื่อว่าเราไม่ด้อยกว่าประเทศใด ๆ ในโลกนี้ แต่ตอนที่ผมมารับงาน บ้านเมืองค่อนข้างจะมีความสำเร็จในบางส่วน  และบอบช้ำในหลายส่วน รัฐบาล จึงได้พยายามที่จะแก้ไขในส่วนที่บอบช้ำ   และรักษาส่วนที่ดีไว้ให้มีมากขึ้นเรื่อย ๆ   จนกระทั้งส่วนที่บอบช้ำลดหายไป  แต่อย่างไรก็ตามทุกอย่างคงไม่สามารถแก้ด้วยระยะเวลาเพียง 1-2 ปี  เพราะมีหลายเรื่องที่สะสมมาเป็นเวลาหลายสิบปี  จึงต้องใช้ระยะเวลาในการแก้ไข

การเปลี่ยนแปลงทุกอย่าง บางครั้งมีคนส่งสัญญาณที่ผิด ๆ  หรือการเปลี่ยนแปลงบางครั้งมีทั้งส่วนดีมากกว่าส่วนเสีย  แต่ไม่มีการเปลี่ยนแปลงใด ๆ ที่มีส่วนดีทั้งหมด และไม่มีส่วนเสียเลย  ตราบใดที่เรายังมีความมุ่งมั่นที่จะเปลี่ยนแปลงในสิ่งที่ดีขึ้น  เราจะไม่ย่อมให้ส่วนเสียเพียงเล็กๆน้อยๆ มาทำลายกำลังใจของเรา  แต่เราจะให้ส่วนเสียเล็กๆน้อยๆ เป็นกำลังท้าทายให้เราทำให้มันหายเสียน้อยที่สุด  เพื่อให้ดีกับส่วนดีมากที่สุด 

       ผมขอให้กำลังท่านที่ถือว่า ในชีวิตครั้งหนึ่งควรมีความภูมิใจในส่วนนี้ ขอให้ยึดมั่นความดีต่อไป  และที่สำคัญการทำงาน  คนที่เป็นกำลังใจ  ดีที่สุดของเราคือครอบครัว  ขอให้ทำงานและรักษาครอบครัวให้ดี   เพราะเมื่อวันหนึ่งที่เราเหนื่อย  เราท้อ  คนที่ให้กำลังใจเราได้ดีที่สุด คือครอบครัวของเรา  เพราะฉะนั้นผมขอให้ข้าราชการทุกคนได้มีครอบครัวที่ดี เพื่อท่านจะได้ยึดมั่นในความดีได้อย่างเต็มที่                                            

ผมขอขอบคุณคณะกรรมการจัดงานอีกครั้งหนึ่ง   และขอส่งเสริมให้การจัดงานครั้งนี้ตลอดจนขอให้การจัดงานวันข้าราชการพลเรือนได้มีการพัฒนาไปตามยุคสมัย  ควบคู่กับการส่งเสริมขวัญ  กำลังใจ    และจุดประกายความท้าทายให้กับข้าราชการทุกคน  ได้มีกำลังกาย

กำลังใจ ในการทำงานเพื่อชาติ เพื่อประชาชน และเพื่อ พระบาทสมเด็จพระเจ้าอยู่หัวของเรา  ผมขอให้ทุกคนประสบแต่ความสุขความเจริญตลอดไป   ขอขอบคุณครับ.

 

           

--------------------

ฝ่ายประชาสัมพันธ์และเผยแพร่  สำนักโฆษก

ลัดดา/ถอดเทป

       พาณี/ตรวจ