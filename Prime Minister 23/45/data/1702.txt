คำกล่าว ของ พ.ต.ท.ทักษิณ  ชินวัตร นายกรัฐมนตรี

ในโอกาสเป็นประธานพิธีประกาศการรณรงค์

ปีแห่งการสร้างสุขภาพทั่วไทย

ณ สวนลุมพินี

วันที่ 17 กุมภาพันธ์ 2545 เวลา 08.00 น.

 

----------------------------------------

 

ท่านรัฐมนตรีว่าการกระทรวงสาธารณสุข

ท่านรัฐมนตรีประจำสำนักนายกรัฐมนตรี

ท่านรัฐมนตรีช่วยว่าการกระทรวงสาธารณสุข

ท่านผู้บริหารกระทรวงสาธารณสุข

พี่น้องประชาชน ผู้มีเกียรติที่เคารพรักครับ

                                วันนี้เรามาพูดถึงเรื่องสุขภาพ  ก่อนอื่นต้องขอชื่นชมกับพี่น้องที่ยึดสวนลุมพินีเป็นภารกิจประจำทุกเช้า  คือตัวอย่างของการรักษาสุขภาพที่ดี  หลายท่านอายุมากแล้ว  ผมมาเยี่ยมที่นี่เป็นเวลาร่วม 10 ปี  ก็ยังเห็นท่านเหล่านั้นออกกำลังอย่างสม่ำเสมอจนเดี๋ยวนี้  แล้วอายุหลายท่านก็มากแล้วแต่ยังมีความแข็งแรงมีความสดชื่นอยู่  นั่นคือคำตอบที่ดีที่สุดของคำว่าสุขภาพ พี่น้องครับวันนั้นผมไปดูรายการสภาเยาวชน  เด็ก ๆ เขาบอกว่าสุขภาพที่ดีซื้อไม่ได้  ต้องสร้างเอาเอง   ทุกท่านจะมีสุขภาพที่ดีนั้นท่านต้องสร้างเอาเอง  การสร้างที่ดีที่สุดคือออกกำลังกายอย่างสม่ำเสมอถูกต้อง  รับประทานอาหารที่เหมาะสม  ไม่ใช่รับประทานอาหารราคาแพง  ราคาแพงบางครั้งก็ไม่ได้ทำให้สุขภาพดีเสมอไป   รับประทานอาหารที่สะอาดถูกสุขอนามัย   และเหมาะสมกับหมวดหมู่ของอาหาร  ที่สำคัญคือการรักษาสิ่งแวดล้อมร่วมกัน  สิ่งแวดล้อมเป็นเรื่องสำคัญ  เราหายใจเอาสิ่งแวดล้อมอากาศที่เสียเข้าไป  เราอยู่กับน้ำที่สกปรก  และน้ำเหล่านั้นถูกนำมาใช้เป็นน้ำอุปโภคบริโภค  ก็จะทำให้เรามีสุขภาพที่เสื่อมโทรม  การรักษาสิ่งแวดล้อมเป็นสิ่งที่คนไทยทั้งแผ่นดินต้องช่วยกัน  และคนทั้งโลกก็ต้องช่วยกัน  ถ้าไม่เช่นนั้นเราก็จะอยู่กับสุขภาพที่ไม่ดี 

                                หน้าที่ของรัฐบาลคือการดูแลประชาชน  การให้ความรู้กับประชาชน  การให้โอกาสกับประชาชน  ที่จะปรับตัวเองเข้าสู่ชีวิตที่มีความสุข  ชีวิตที่มีความสมดุลตั้งแต่เกิดจนถึงวันสุดท้ายของชีวิต  นั่นเป็นหน้าที่ของรัฐบาลทุกรัฐบาลที่จะต้องคิด  พี่น้องที่เคารพครับ  ที่ผ่านมา 1 ปี  สื่อมวลชนบางคนพูดเล่นกับผมว่าที่ทำเนียบรัฐบาลมียาบ้าหรือเปล่า  ทำไมผมถึงทำงานหนัก  ทำไมถึงไม่หยุด  ความจริงแล้วส่วนหนึ่งก็เกิดจากการที่มีสุขภาพที่ดี  ตอนที่ผมเป็นเด็ก  เล่นกีฬาแทบทุกวัน  พอมาเป็นนักเรียนเตรียมทหาร  รักเรียนนายร้อยตำรวจก็ต้องออกกำลังเป็นประจำ  แต่หลังจากจบแล้วผมยอมรับว่าผมเล่นกีฬาน้อย  ออกกำลังน้อย  แต่สิ่งที่สะสมมาตั้งแต่วัยเด็กก็ช่วยได้มาก  แต่ถ้าหากว่าสะสมต่อไปจนวัยผู้ใหญ่แล้วยิ่งช่วยได้มากครับ  ถ้าร่างกายท่านแข็งแรง  ท่านก็จะมีอารมณ์และจิตใจที่ทนต่อความเสียดทานต่าง ๆ ในชีวิตได้  แต่ถ้าร่างกายไม่แข็งแรง  ภาวะจิตใจก็จะตกไปด้วยนอกเหนือจากในปัจจัยอื่น 

                                พี่น้องที่เคารพครับ  วันนี้รัฐบาลได้ถือว่าปี 2545 เป็นปีแห่งสุขภาพ  จะมีความร่วมมือกันระหว่างกระทรวงสาธารณสุขและกระทรวงใหม่คือกระทรวงกีฬา  วันนี้คือเรื่องของการกีฬากับกรมพละศึกษา  จะส่งเสริมให้คนไทยทั้งประเทศรักษาสุขภาพ  เพื่อให้สุขภาพของคนไทยแข็งแรง  ปีนี้เป็นปีเริ่มต้นที่เราจะทำกันอย่างจริงจัง  แต่ลำพังส่วนราชการเอาไม่อยู่หรอกครับ  พี่น้องประชาชนทุกคน  องค์กรเอกชนทั้งหลาย  ภาคเอกชน ชุมชน ต้องเข้ามาร่วมกัน  เพราะเราต้องการให้คนไทยเป็นทรัพยากรมนุษย์ที่มีความพร้อม  ที่จะต่อสู้ชีวิตประจำวัน  และทำมาหากินเพื่อสร้างเศรษฐกิจและสร้างอนาคตให้กับครอบครัวและตัวเองและประเทศชาติในที่สุด  รัฐบาลได้มีโครงการประกันสุขภาพ 30 บาทรักษาทุกโรค  แต่ถ้าหากว่าเมื่อไรประชาชนสุขภาพดีถ้วนหน้า  การใช้บริการก็จะลดน้อยลงไป  รัฐบาลก็จะเสียงบประมาณแผ่นดินซึ่งเป็นภาษีอากรของประเทศชาติน้อยลง  งบประมาณก็จะถูกแบ่งมาใช้เป็นงบประมาณเพื่อการป้องกันให้สุขภาพมีความแข็งแรงดี  อีกส่วนหนึ่งการส่งเสริมการกีฬาคือการสร้างสุขภาพเพื่อให้ท่านไม่ต้องป่วย  การป่วยนั้นคือการทนทุกข์ทรมานที่สุด  แต่แน่นอนครับในฉากสุดท้ายของชีวิตไม่มีใครหนีได้  แต่ระหว่างที่อยู่นั้นต้องอยู่ด้วยความแข็งแรง  อยู่ด้วยความสดชื่น  อยู่ด้วยความที่มีสุขภาพกายและสุขภาพจิตที่ดี 

                                พี่น้องที่เคารพครับ  สุขภาพจิตเป็นอีกประการหนึ่งสำหรับชีวิต  เราอย่าไปมองว่าสุขภาพจิตนั้นไม่ใช่เรื่องที่ต้องไปห่วงใย  ท่านพระพุทธทาส ฯ ได้กล่าวว่าคนเรานั้นมันป่วยได้ 3 ทาง  คือป่วยทางกาย ป่วยทางใจ และป่วยทางวิญญาณ  ป่วยทางวิญญาณที่ว่านั้นความจริงแล้วภาษาจิตแพทย์คือป่วยทางจิต  ซึ่งมีทั้งทางใจและทางวิญญาณ  ทางวิญญาณท่านบอกว่าสามารถรักษาได้โดยการรู้จักรักษาซึ่งธรรมะ  ความจริงแล้วทุกศาสนามีหลักการสอนเพื่อให้คนรู้จักทำให้จิตใจแจ่มใส ยึดมั่นในจริยธรรมคุณธรรม  ไม่เกิดการปรุงแต่งในชีวิต  ทำให้จิตใจแจ่มใส  และการรักษาทางจิต  ซึ่งจิตแพทย์จำเป็นอย่างยิ่งที่จะต้องช่วยเหลือสังคม   พี่น้องครับ  ยุคไหนมีการเริ่มต้นแล้วทำอย่างจริงจัง  จะสะท้อนถึงสังคมในยุคนั้นครับ   อย่างในสหรัฐอเมริกามียุคหนึ่งเขาเรียกว่า Baby Boomer เป็นยุคที่คนอายุน้อยกว่าผมสักปีหนึ่งแล้วก็อายุมากกว่าผมสัก 7 ปี  ยุคนี้เป็นยุคที่คนในอเมริกา  คนที่อายุยุคนี้จะเป็นคนที่ติดดิน  เป็นคนที่ต้องขยัน  ทำงานหนักเพราะปรากฏว่าเป็นยุคที่มีเด็กคลอดออกมามาก  การใช้จ่ายต่าง ๆ ก็ต้องประหยัด  เพราะฉะนั้นเด็ก ๆ ก็ต้องช่วยกันทำมาหากิน  ช่วยพ่อแม่ทำมาหากินตั้งแต่วัยเล็ก ๆ ผมอยากให้ประเทศไทยถ้าเราทำกันอย่างต่อเนื่องว่าตั้งแต่วันนี้เป็นต้นไป  เราก็จะเห็นคนไทย เด็กไทย ผู้ใหญ่ เล่นกีฬากันทั้งประเทศ  เพื่อสร้างสุขภาพออกกำลังกันทั้งประเทศ  แล้วทำกันอย่างต่อเนื่อง  อีกหน่อยมีใครหยุดก็จะเห็นว่าช่วงของคนอายุช่วงนี้  คือช่วงของคนที่มีความแข็งแรงเป็นพิเศษ  นั่นคือสิ่งที่เราอยากจะเห็นและอยากทำต่อเนื่อง  เหมือนกับบรรดาพี่ป้าน้าอาลุง ๆ ที่อายุ 70 – 80 ปี  ตอนเช้า ๆ ยังมาที่สวนลุมพินีมาออกกำลังกันอย่างน่าชื่นชมมากว่าคนเหล่านี้รักสุขภาพ  ซึ่งเป็นสิ่งที่ดี 

                                รัฐบาลขอประกาศว่าปี 2545 เป็นปีแห่งการรณรงค์รักษาสุขภาพทั่วไทย  เพื่อให้ทุกฝ่ายได้ช่วยกันรณรงค์ให้ความรู้ ความเข้าใจ  ในการรักษาและเสริมสร้างสุขภาสพลานามัยแก่บุคคล  และสังคมรอบข้าง  สร้างจิตสำนึกแก่ประชาชนในการดูแลป้องกันสุขภาพของตนเอง  ไม่ใช่ปล่อยให้สุขภาพเสื่อมโทรมแล้วจึงไปรักษา  มี 30 บาทไม่ใช้เป็นสิ่งที่ดี  เหมือนเราไปประกันอุบัติเหตุแล้วไม่ต้องไปเคลมคือสิ่งที่ดีที่สุด  แต่ถ้าเมื่อถึงเวลาจำเป็นมันเคลมก็ไม่เป็นไร  ก็ยังมีหลังชนกำแพงไว้ก่อน  พี่น้องครับผมอยากให้ท่านดูแลสุขภาพที่ถูกต้อง  เพื่ออนาคตของท่านเองของลูกหลานและของประเทศชาติ  เพราะท่านคือกำลังสำคัญ   คนหนึ่งคนคือกำลังสำคัญของประเทศทั้งนั้น    ถ้าหากว่าคน ๆ นั้นสามารถที่จะเป็นคนที่ช่วยสังคมได้ช่วยครอบครัวได้  ผมขอขอบคุณกระทรวงสาธารณสุขและหน่วยงานที่เกี่ยวข้องที่ได้จัดงานประกาศให้ปี 2545 เป็นปีแห่งการณรงค์สร้างสุขภาพทั่วไทยขึ้น ขออวยพรให้การจัดงานบรรลุวัตถุประสงค์ที่ตั้งไว้ทุกประการ  และขอให้พี่น้องคนไทยทุกคนมีสุขภาพที่ดีถ้วนหน้า   เป็นกำลังสำคัญในการพัฒนาประเทศชาติให้เจริญรุ่งเรืองตลอดไป    บัดนี้ได้เวลาอันสมควรแล้ว  ผมขอประกาศรณรงค์ปีแห่งการสร้างสุขภาพทั่วไทย ณ บัดนี้  สวัสดีครับ

 

                                                                ------------------------------------------  

 

                                                                                                ฝ่ายประชาสัมพันธ์และเผยแพร่  สำนักโฆษก

                                                                                                วิมลมาส  รัตนมณี /ถอดเทป/พิมพ์