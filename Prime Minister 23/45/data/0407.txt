คำกล่าวของ พ.ต.ท. ทักษิณ ชินวัตร นายกรัฐมนตรี

เนื่องในโอกาสให้โอวาทแก่นักเรียนทุนเล่าเรียนหลวงและนักเรียนทุนรัฐบาล

ประจำปี 2545

ณ ตึกสันติไมตรี ทำเนียบรัฐบาล

วันพฤหัสบดีที่ 4 กรกฎาคม 2545  เวลา 14.00 น.

------------------------------------------

เลขาธิการ ก.พ.

นักเรียนทุนเล่าเรียนหลวง

นักเรียนทุนรัฐบาล

ผู้ปกครอง และ
ผู้มีเกียรติทุกท่าน

                                ผมต้องขอแสดงความยินดีกับผู้ที่ได้รับการคัดเลือกให้เป็นนักเรียนทุนเล่าเรียนหลวง   และนักเรียนทุนรัฐบาล และยินดีที่ได้มีโอกาสมาต้อนรับนักเรียนทุนรัฐบาลรุ่นลูก ผมเป็นนักเรียนทุนรัฐบาลรุ่นโบราณ รุ่นเก่า ผมดีใจที่ได้มาพบนักเรียนทุน ถือเป็นรุ่นที่ 2 นับตั้งแต่ผมดำรงตำแหน่งนายกรัฐมนตรี เพื่อจะได้พูดคุย และเล่าประสบการณ์ให้ฟังบ้าง ให้กำลังใจบ้าง

                                ผมทราบมาว่านักเรียนทุนเล่าเรียนหลวงในปัจจุบันต้องเรียนได้ในระดับ 3.5 ขึ้นไป     นักเรียนทุนรัฐบาลต้องเรียนได้ในระดับ 3.0 ขึ้นไป ในสมัยผมไม่ได้เป็นระดับ 3 หรือ 4 มีแต่เป็นเปอร์เซ็นต์ ผมจำได้ว่าผมสอบได้ประมาณ 84 – 86% ไม่รู้ว่าเรียกอย่างไร แต่ได้รับเงินทุนน้อยมากสมัยไปเรียน    ต่างประเทศ ผมเข้าใจว่าในปัจจุบันได้รับเงินทุนมากขึ้น

                                สมัยก่อนเงินทุนน้อยต้องไปทำงานหาเงินเพื่อให้พอใช้ เฉพาะอย่างยิ่ง ตอนเป็นวัยรุ่น   ผมอยากมีรถใช้ อยากผ่อนรถ ก็คงต้องไปทอดไก่ Kentucky เพื่อนำเงินไปชำระค่าผ่อนรถ เพราะเงินที่   พ่อแม่ให้ไปเพื่อไปซื้อรถเก่า เราก็นำไปดาวน์รถใหม่ เพราะเราอยากได้รถใหม่ จึงต้องไปทำงานเพื่อหาเงิน มาผ่อนรถใหม่ ปัจจุบันนี้คงไม่เป็นอย่างนั้น

                                ท่านทั้งหลายเป็นอนาคตที่สำคัญของชาติ วันนี้ อนาคตของชาติบ้านเมืองอีกประมาณ  10-20 ปีข้างหน้าฝากไว้กับท่าน เช่นเดียวกับสมัยที่ผมอายุประมาณ 20 ปีต้นๆ ได้รับทุนไปเรียนระดับปริญญาโท เขาก็บอกว่าฝากอนาคตไว้กับคนรุ่นนี้ และวันนี้ผมก็มาทำหน้าที่ ผมรอพวกท่านเรียนหนังสือ  ให้จบและตั้งตาทำงานหาประสบการณ์ที่ดี แล้วมาช่วยกันรับผิดชอบบ้านเมืองตามหน้าที่ต่างๆ

                                วันนี้ สังคมไทยเรากำลังต้องการคนที่คิดเป็น ทำเป็น และคิดดี ท่านทั้งหลายกำลังจะ   ไปเรียนต่างประเทศด้วยทุนที่เป็นภาษีอากรของประชาชน ขอให้มีจิตสำนึกตลอดเวลาว่า เราจะต้องกลับมา  ทดแทนบุญคุณแผ่นดินในหน้าที่อะไรก็ได้ แต่อย่างน้อยต้องดูว่าท่านจะต้องใช้ความรู้ความสามารถที่ท่าน ไปเรียนมาให้เกิดประโยชน์ต่อประเทศชาติ คำว่าประเทศชาติ ไม่จำเป็นต้องมาเป็นนักการเมือง หรือไม่    จำเป็นต้องรับราชการ ตราบใดในสิ่งที่ท่านทำนั้นเป็นประโยชน์ต่อสังคมและประเทศโดยรวม ก็เป็นสิ่งที่ท่านได้ทำหน้าที่ของท่านตามที่เรียนจบมาแล้ว

                                ในระหว่างที่ท่านไปอยู่ ณ ต่างประเทศ บางคนอาจจะต้องไปเลือกสาขาที่เรียน บางคน  ไปเรียนแล้วอาจจะต้องเปลี่ยนสาขา คงต้องไปหาประสบการณ์และความรู้ ซึ่งบางครั้งในวัยของเรา        เรารู้ระดับหนึ่ง สมัยผมเรียนจบจากต่างจังหวัดเดินทางมายังกรุงเทพฯ ในวันนั้น ผมก็ไม่ได้รู้อะไรมาก   ผมต้องมาศึกษาหาความรู้ ความรอบรู้ ขึ้นมาทีหลัง

                                ทั้งหมดนี้เป็นนักเรียนที่เรียนเก่ง แต่บางคนเรียนเก่งอาจจะไม่มีสังคม เราจำเป็นอย่างยิ่งที่จะต้องเข้าใจทั้งสังคมและการเรียน ที่เรียกว่า เมื่อมี IQ สูง ต้องพัฒนา EQ ไปด้วย ผมเชื่อว่าท่านทั้งหลายรู้จักคำว่า EQ หรือ Emotion Quotient และเดี๋ยวนี้แบ่งออกเป็น AQ หรือ Adversity Quotient      คือความสามารถในการฝ่าฟันอุปสรรคทั้งหลาย ท่านมี IQ อย่างไม่น่ามีปัญหา แต่ท่านจะต้องพัฒนา      การอยู่ร่วมกันกับผู้อื่น ให้เป็นผู้ที่เข้าใจเขา เข้าใจเรา เข้าใจสังคม นั่นคือ ความอยู่รอด บางคนเป็นอย่างที่โบราณว่าไว้ว่า “ความรู้ท่วมหัวเอาตัวไม่รอด” เพราะมีแต่ IQ ด้านเดียว ส่วน EQ ไม่ได้พัฒนา ผมเชื่อ เหลือเกินว่าท่านทั้งหลายเรียนเก่งต้องมีความพยายามอุตสาหะอยู่แล้ว ฉะนั้น AQ จึงไม่มีปัญหา         นักเรียนทุนหลายคนไปเรียนต่อต่างประเทศ ต้องไปหางานพิเศษทำ แสดงว่าเขามีความอุตสาหะในการที่จะฝ่าฟันเพื่อให้ชีวิตความเป็นอยู่ที่นั่นดีขึ้น รวมทั้งได้ประสบการณ์

                                ผมเชื่อว่าเด็กรุ่นนี้ภาษาอังกฤษดีกว่ารุ่นพวกผม เพราะว่าโอกาสที่ได้ approach กับ   การใช้ภาษาอังกฤษมีมากกว่าสมัยก่อน และรุ่นท่านทั้งหลายในปัจจุบันนี้ สิ่งที่ท่านจะต้องเข้าใจมากที่สุด เพื่อจะเป็นผู้ที่ประสบความสำเร็จในชีวิตข้างหน้า นอกเหนือจากเรื่อง IQ  EQ และ AQ แล้ว ท่านไปอยู่ ต่างประเทศคงไม่มีปัญหาเพราะว่าอินเตอร์เน็ตเต็มไปหมด ในห้องสมุดมี socket สำหรับถือ Notebook เสียบเข้าอินเตอร์เน็ตได้ทุกมหาวิทยาลัย ฉะนั้น อินเตอร์เน็ตจึงเป็นเครื่องมือสำคัญในการเรียนรู้ของท่าน และที่สำคัญคือท่านจะต้องไปเรียนในมหาวิทยาลัย ท่านควรจะต้องเข้าใจในเรื่องของ International Culture หรือวัฒนธรรมนานาชาติ เพราะจะทำให้ท่านเป็นบุคคลที่มีความรอบรู้ และเข้าใจการเปลี่ยนแปลงของโลกได้ดี

                                โลกยุคนี้มีความเชื่อมโยงสูง โลกยุคนี้แข่งขันกันที่ความเร็ว ฉะนั้น โลกยุคนี้ในเรื่อง  ความรู้และความรอบรู้เป็นหัวใจแห่งความสำเร็จในอนาคต ความรู้ทางตำราไม่พอ ความรอบรู้นอกวิชา     ที่เรียนเป็นสิ่งที่จำเป็นในการพัฒนาความคิดของเราให้เข้าใจความที่มีบูรณาการมากขึ้น ผมอยากจะฝากไว้ในฐานะที่เคยไปใช้ชีวิตอยู่ต่างแดนมา และต้องช่วยเหลือตนเองในฐานะเป็นนักเรียนทุนเช่นกัน เพื่อจะเล่าประสบการณ์ก่อนที่ท่านทั้งหลายจะต้องไปเผชิญ

                                ชีวิตในต่างประเทศ บางครั้งอาจจะเหงา อย่าให้ความเหงาทำให้เราต้องตัดสินใจในสิ่งที่  ไม่ดี ขอให้มีจิตใจที่ร่าเริงตลอดเวลา เรียนหนังสือต้องรู้จักพัก เพื่อท่านจะได้ไม่มีความเหงาและความเครียด เพราะความเหงาและความเครียดทำให้หลายคนที่เป็นนักเรียนทุนรัฐบาลเรียนหนังสือไม่จบ ผมยกตัวอย่างนักเรียนรุ่นก่อนผมคนหนึ่ง เป็นคนที่ฉลาดมาก ทั้งชีวิตสอบได้ที่หนึ่งมาตลอด ไม่มีที่สอง และไม่คบใครเลย คุณพ่อเป็นครู สอนหนังสือด้วยการใช้สมุดแบบฝึกหัดของลูก เพราะลูกฉลาดมาก    พอไปอยู่ต่างประเทศ เกิดความเหงา จึงปรับเปลี่ยนชีวิต จากคนที่ไม่รู้จักอะไรเลย ก็ไปดื่มเหล้า         แล้วกลายเป็นฮิปปี้ จึงถูกส่งกลับ เมื่อมาถึงเมืองไทยแล้วได้สำนึก จึงตั้งหน้าตั้งตาเรียนและสอบได้ที่หนึ่งเหมือนเดิมอีกเพราะความฉลาด เป็นอัจฉริยะจริงๆ

                                ผมจึงอยากจะฝากน้องๆ ลูกๆ หลานๆ ว่า การไปอยู่ต่างประเทศนั้น ขอให้อย่าปิดตนเองกับการเรียนรู้นอกวิชาที่ตนเองเรียน ถ้าเป็นไปได้วิชาเลือกให้เลือกนอกคณะ เพื่อที่เราจะได้มีโอกาสได้รู้จักชีวิตของคนที่เรียนสาขาที่ไม่ใช่สาขาเดียวกับเราว่า เขามีวิธีคิดอย่างไร เขามีสังคมอย่างไร เพราะโลกข้างหน้าความรอบรู้มีความสำคัญไม่น้อยกว่าความรู้ในสาขาที่เรียน ฉะนั้น การเรียนในลักษณะ                  Multi disciplinary จะช่วยให้ท่านเป็นคนเก่ง เป็นคนฉลาด เป็นคนรอบรู้ ในปัจจุบันนี้วิชาแต่ละวิชา     รวมกัน เกิดวิชาใหม่ขึ้นมาเรื่อยๆ ดังนั้น อย่าไปปิดตนเองว่า ฉันเรียนวิศวะ ฉันไม่มีความจำเป็นต้องเข้าใจในด้าน social science ฉันเรียน social science ฉันไม่จำเป็นต้องรู้เรื่องของ business management ทั้งหลาย การเรียนรู้ที่ข้ามคณะเป็นประโยชน์ สิ่งเหล่านี้เป็นประสบการณ์ที่ผมอยากนำมาเล่าให้ฟัง

                                สังคมข้างหน้าเป็น Knowledge based society หรือสังคมแห่งความรู้ คนนอกจาก    จะต้องมีความรู้แล้ว จะต้องสามารถตัดสินใจได้ จะต้องมีความเข้าใจในการตัดสินใจ ฉะนั้น การตัดสินใจได้ ท่านจะต้องมีองค์ประกอบหลายๆ อย่างที่สำคัญ เช่นเดียวกับที่ผมเล่ามา คือ ต้องเข้าใจ ต้องมีความรอบรู้ จึงจะทำให้ตัดสินใจได้ การรับราชการในอนาคตข้างหน้า การตัดสินใจจะถูก delegate ไปข้างล่างมากขึ้น เมื่อท่านกลับมา ในวันนั้น ประเทศไทยจะเป็น e-Government ไปแล้ว เมื่อเป็น e-Government         สิ่งที่แน่นอนคือ ข้าราชการที่จบปริญญาทั้งหลายจะกลายเป็น Knowledge worker นั่นคือ ทำงานหน้าจออินเตอร์เน็ต มีข้อมูลเพียงพอ แล้วต้องตัดสินใจ ไม่ต้องเสนอเพื่อโปรดพิจารณาตั้งแต่ ซี 4 จนถึง         นายกรัฐมนตรี เหมือนทุกวันนี้

                                ท่านทั้งหลายเป็นตัวแทนของกลุ่มที่เป็น potential ที่จะเป็น The best and            the brightest (คนที่ดีที่สุดและเก่งที่สุด) ของประเทศ ท่านจะถูกคาดหวังว่าจะต้องมาช่วยนำ          ความคิดใหม่ๆ มาสู่ระบบราชการ ถ้าท่านต้องมารับราชการ และแน่นอนว่าส่วนใหญ่จะต้องกลับมา       รับราชการ ผมเข้าใจว่าทุนเล่าเรียนหลวงอาจจะไม่ถูกบังคับ แต่ว่าทุนรัฐบาลถูกบังคับ ตอนนี้เรากำลังล่า   หาตัว The best and the brightest  (คนที่ดีที่สุดและเก่งที่สุด) เข้ามาช่วยรัฐบาล เพราะผมยังไม่สามารถที่จะเข้าใจความรู้สึกของคนรุ่นใหม่ได้ดี แม้จะมีลูกในวัยอย่างพวกท่าน ก็ยังต้องอาศัยคนรุ่นหนุ่มๆ สาวๆ มาช่วยกันให้ข้อมูล ให้ความคิดแก่ผู้ใหญ่ในวันนี้ เพื่อที่จะวางนโยบายเพื่อนำพาประเทศเพื่อรองรับการเปลี่ยนแปลงของโลก และเพื่อเตรียมตัวส่งมอบประเทศในสภาพที่ดีและสมบูรณ์ให้พวกท่านรับช่วง  ผมจะไม่ยอมให้ประเทศในการบริหารของผมนั้น ถูกส่งมอบต่อเยาชนรุ่นหลังในสภาพที่แย่

                                ดังนั้น ขอให้ท่านตั้งใจเรียนให้ดี หาความรู้และความรอบรู้ ท่านมีโอกาสมากกว่าคนอื่นมากมาย ขอให้ใช้โอกาสนั้นให้เกิดประโยชน์ต่อตัวท่านเพื่อเป็นประโยชน์แก่ประเทศในโอกาสต่อไป ส่วนที่นี่ ผมจะทำหน้าที่ของผมให้ดี เพื่อรอรับพวกท่านมารับช่วง เรามีข้อตกลงกันแบบนี้ ดีไหม คือ ท่านทำหน้าที่ของท่านให้ดี ผมทำหน้าที่ของผมให้ดี เมื่อท่านเรียนจบมาแล้ว เรามาทำงานรับช่วงกัน

                                ผมขอแสดงความยินดีกับผู้ปกครองทุกท่านอีกครั้ง คงไม่มีอะไรที่ทำให้พ่อแม่ชื่นใจเท่ากับความสำเร็จของลูก พ่อแม่ยอมเหนื่อยสายตัวแทบขาด เพียงขอให้ลูกเป็นเด็กดี ประสบความสำเร็จในชีวิต มีอนาคตที่มั่นคง พ่อแม่ไม่ต้องเหลืออะไรก็ได้ นั่นคือ หัวอกของพ่อแม่ทุกคน ขอให้คิดถึงตรงนี้ แล้วไปทำให้ดีที่สุด เราทำดีมาโดยตลอดแล้ว จนท่านได้เป็นนักเรียนทุน ซึ่งถือว่าท่านทำดีมาตลอดแล้ว แต่เมื่อไป ต่างประเทศ ห่างไกลพ่อแม่ พ่อแม่บางคนอาจจะยากจน ไม่สามารถที่จะไปหา ไปเยี่ยมได้บ่อยๆ         ท่านทั้งหลายอาจจะมีโอกาสมาเยี่ยมพ่อแม่ได้บ่อยๆ เพราะสมัยผมเป็นนักเรียนทุนนั้น ไม่เคยกลับบ้าน เรียนจนจบแล้วกลับ ไม่เหมือนเด็กสมัยนี้ ปิดเทอมกลับบ้าน ผมไม่ได้กลับเพราะไม่มีเงิน และไม่เคยพบ พ่อแม่เลยระหว่างที่เรียนหนังสือ ฉะนั้น หลายคนอาจจะตกอยู่ในภาวะเช่นนี้ ดังนั้น ท่านจะต้องนึก     ตลอดเวลาว่า ความสำเร็จของท่านคือ ความภูมิใจของพ่อแม่ แล้วไม่ได้หมายความว่าทุกคนจะไม่มีอุปสรรค เมื่อมีอุปสรรคในชีวิต คนที่เป็นที่ปรึกษาได้ดีที่สุดคือพ่อแม่ ความผิดพลาดถ้าพึงจะมี พ่อแม่เท่านั้นที่จะ  เข้าใจและอธิบายได้ ผมเชื่อเหลือเกินว่าจะไม่มี แต่หากมีขอให้ท่านนึกถึงพ่อแม่ แล้วจะทำให้เราไม่ตัดสินใจในสิ่งที่ผิดพลาด ผมพูดทั้งเชิงบวกและเชิงลบ เพราะว่าเราไม่ประมาท

                                ผมหวังว่าทุกท่านคงจะเป็นที่ภาคภูมิใจของพ่อแม่ ก.พ. และคนไทยว่า ท่านเป็นตัวแทนของคนไทย ที่ไปอยู่ในต่างแดน จะทำอะไรขอให้นึกว่า ท่านคือนักเรียนทุนเล่าเรียนหลวงและนักเรียนทุน รัฐบาล ขอให้สำนึกในพระมหากรุณาธิคุณในพระบาทสมเด็จพระเจ้าอยู่หัว และสมเด็จพระนางเจ้าฯ     พระบรมราชินีนาถ ให้มาก สำนึกบุญคุณแผ่นดินให้มาก สำนึกบุญคุณพ่อแม่ให้มาก แล้วทำทุกอย่างเพื่อให้เกิดความสำเร็จในชีวิต และเป็นประโยชน์ต่อส่วนรวม

                                ในโอกาสนี้ ผมขออัญเชิญคุณพระศรีรัตนตรัยและอำนาจสิ่งศักดิ์สิทธิ์ทั้งหลายที่ท่านเคารพนับถือ อีกทั้งพระบารมีแห่งพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินีนาถ โปรดปกป้อง คุ้มครอง ให้นักเรียนทุนทุกท่านเดินทางโดยสวัสดิภาพ ขอให้มีสุขภาพพลานามัยที่สมบูรณ์แข็งแรง มีกำลังใจที่ดี และมีสติปัญญาในการศึกษาหาความรู้ พร้อมกับนำความรู้ ความสำเร็จ กลับมาเป็นกำลังสำคัญในการพัฒนาประเทศ สมตามความมุ่งหมายทุกประการ สวัสดีครับ

------------------------------------

ฝ่ายประชาสัมพันธ์และเผยแพร่ สำนักโฆษก

อภิญญา ตันติรังสี /ถอดเทป/พิมพ์

ดวงฤดี รัตนโอฬาร /ตรวจ