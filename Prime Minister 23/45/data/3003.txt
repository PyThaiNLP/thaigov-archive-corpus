คำกล่าวของ พ.ต.ท.ทักษิณ  ชินวัตร  นายกรัฐมนตรี

ในรายการ  “นายกฯ ทักษิณคุยกับประชาชน”

ทางคลื่น F.M. 92.5   สถานีวิทยุกระจายเสียงแห่งประเทศไทย

เวลา 08.00 น.  วันเสาร์ที่ 30 มีนาคม 2545

 

สวัสดีครับพี่น้องประชาชนที่เคารพรักครับ

                                วันนี้ผมอยู่ที่จังหวัดนราธิวาสมาประชุมคณะรัฐมนตรีนอกสถานที่   วัตถุประสงค์ก็เพื่อให้คณะรัฐมนตรีได้มาเห็นสภาพความเป็นอยู่ของพี่น้องประชาชนในแต่ละภาคด้วยตัวเอง และได้มีโอกาสพูดคุยกับข้าราชการพี่น้องประชาชนในพื้นที่  ครั้งนี้ก็เป็นครั้งที่ 3  ครั้งแรกไปภาคเหนือ  ครั้งที่สองไปภาคอีสาน ครั้งที่สามมาภาคใต้นะครับ   พอดีช่วงนี้ที่ภาคใต้มีข่าวคราวมากมาย  แต่ความจริงไม่มีเหตุการณ์อะไรมากมายอย่างที่เป็นข่าวมากนัก   ก็เลยอยากให้คณะรัฐมนตรีมาพบมาเห็นมารู้ปัญหาจริง  ๆ มาพบกับผู้นำศาสนา       อิสลาม  เพราะภาคใต้ประชาชนส่วนใหญ่นับถือศาสนาอิสลาม  เพื่อมาวางยุทธศาสตร์เกี่ยวกับการพัฒนา     แต่ละภาคได้ถูกต้อง

 

ทูลเกล้าฯ ถวายรางวัลจัดงาน  Brussels Euraka 2001 แด่พระบาทสมเด็จพระเจ้าอยู่หัว

                                ผมขอรายงานให้พี่น้องประชาชนได้ทราบถึงการทำงานของรัฐบาลประจำสัปดาห์ที่ผ่านมา  เมื่อวันพุธที่ 27 มีนาคม  ผมพร้อมด้วยรองนายกรัฐมนตรีเดช  บุญ-หลง  รัฐมนตรีประจำสำนักนายกรัฐมนตรีสุวัจน์  ลิปตพัลลภ   ท่านองคมนตรีอำพล เสนาณรงค์ ได้นำอุปทูตรักษาราชการของเบลเยี่ยมและอุปทูตรักษาราชการของบัลกาเรีย  เข้าเฝ้าฯ  พระบาทสมเด็จพระเจ้าอยู่หัวเพื่อทูลเกล้าฯ ถวายรางวัลจัดงาน Brussels Euraka  2001 ครั้งที่  50  คือเป็นรางวัลระดับโลก        ซึ่งเป็นผลงานของพระบาทสมเด็จพระเจ้าหัวที่ทรงคิดค้นน้ำมันปาล์มเพื่อทำไปโอดีเซล เรื่องของฝนหลวง และเรื่องเศรษฐกิจพอเพียงได้รับรางวัล และงานของสมเด็จพระนางเจ้าฯ  พระบรมราชินีนาถที่เกี่ยวกับเรื่องของการช่วยเหลือประชาชนในเรื่องโครงการศิลปาชีพ  ผมจึงได้นำรางวัลฯ ขึ้นทูลเกล้าฯ  ถวายพระบาทสมเด็จพระเจ้าอยู่หัว    และท่านทรงพระกรุณาฯ  มีพระบรม   ราชานุญาตให้คณะผู้เข้าเฝ้าฯ ได้ร่วมถ่ายภาพด้วย   อันนี้ก็ได้ดำเนินการเรียบร้อยแล้วนะครับ

 

การประชุมคณะรัฐมนตรีอย่างไม่เป็นทางการ นอกสถานที่ที่จังหวัดนราธิวาส             

                                ขอเล่าเรื่องของการประชุมคณะรัฐมนตรีอย่างไม่เป็นทางการในครั้งนี้ที่จังหวัดนราธิวาส  เมื่อวานนี้ก็ได้มาพบกับผู้นำศาสนาอิสลาม   เพื่อจะได้เห็นถึงปัญหาและแนวคิดในการพัฒนาทางภาคใต้จากแนวคิดของผู้นำศาสนาอิสลาม   ซึ่งเป็นแนวคิดที่ดีได้ยื่นข้อเสนอหลายอย่างที่เป็นข้อเสนอที่ดี ๆ   และได้ทราบว่าก่อนเดินทางมาครั้งนี้พี่น้องมุสลิมที่ภาคใต้ร่วมหมื่นคนได้พร้อมใจกันละหมาดเพื่อวิงวอนให้การเดินทางมาประชุมของคณะรัฐมนตรีที่ภาคใต้ได้ประสบความสำเร็จ  ก็แสดงให้เห็นถึงจิตสำนึกของพี่น้องชาวมุสลิมมีจิตแห่งความรักสันติสุขอยู่ตลอดเวลา  เพราะฉะนั้น สิ่งที่เกิดขึ้นในภาคใต้ที่ผ่านมานั้นคงต้องมีการทบทวนเยอะ  ทบทวนทั้งด้านของภารกิจซึ่งเปลี่ยนไปของยุคสมัย นโยบาย  ภารกิจนี้ต้องปรับเปลี่ยนโครงสร้าง  และต้องปรับเปลี่ยนตัวบุคคลบ้างถ้าหากจำเป็น  เพื่อให้ภาคใต้นั้นเป็นเหมือนจังหวัดปกติเพียงแต่ที่แตกต่างไปจากจังหวัดอื่นก็คือพี่น้องประชาชนส่วนใหญ่นับถือศาสนาอิสลาม  เพราะฉะนั้น  ความเข้าใจการทำงานร่วมกัน  การมีส่วนร่วมของผู้นำศาสนาอิสลามจึงเป็นหัวใจสำคัญของความสำเร็จในการทำงานร่วมกันเพื่อพัฒนาภาคใต้  และรัฐบาลคงจะต้องเน้นหนักในการออกยุทธศาสตร์เพื่อการพัฒนา   5  จังหวัดภาคใต้อย่างแท้จริง  อันนี้ก็ได้แนวทางพอสมควรทีเดียว  กลับไปรัฐบาลก็คงต้องประชุมร่วมกันในแต่ละมิติ  ไม่ว่าจะเป็นมิติของแนวทางในการที่จะแสวงหาความร่วมมือในการทำงานร่วมกันระหว่างประชาชน  ผู้นำศาสนา และส่วนราชการ  รวมทั้งรัฐบาลด้วย และอาจจะต้องมาปรับถึงเรื่องของอีกมิติหนึ่งคือ   ยุทธศาสตร์ในการจัดเส้นทางคมนาคม ทั้งทางบกและทางอากาศเพื่อให้เกิดเศรษฐกิจขึ้น  และยุทธศาสตร์ที่เป็นเศรษฐกิจโดยตรง   ซึ่งจะต้องทำกันให้เป็นรูปธรรม  บางอย่างอาจต้องใช้เวลาหลายปี  บางอย่างอาจจะใช้เวลาสั้นหน่อยก็คงต้องทำกันเพื่อที่จะให้ภาคใต้  ซึ่งผมมาเห็นแล้วผมค่อนข้างตกใจที่จังหวัดนราธิวาสมีรายได้ประชากร 29,000 บาทต่อปี   เป็นรายได้ที่ต่ำกว่าพี่น้องจังหวัดมุกดาหารเสียอีก   ก็เป็นเรื่องที่แปลก  เพราะนราธิวาสนั้นมีทั้งแหล่งท่องเที่ยวทางธรรมชาติ  แหล่งท่องเที่ยวทางวัฒนธรรม  มีความอุดมสมบูรณ์ของพื้นดิน  ดูแล้วไม่น่าเชื่อว่าประชาชนจะยากจนขนาดนี้   คิดว่าเป็นเรื่องที่ต้องมาบริหารการจัดการใหม่  ก็เป็นสิ่งที่ต้องทำต่อไป    เรื่องการประชุมที่ภาคใต้รัฐบาลก็จะประชุมถึงวันอาทิตย์แล้วก็กลับนะครับ  เพื่อที่จะดูในรายละเอียดหลาย ๆ อย่างเกี่ยวข้องกับการพัฒนาร่วมกันของพี่น้องชาวมุสลิม  และเรื่องของการพัฒนาพื้นที่เอง  แล้วก็จะได้มีโอกาสไปศึกษาโครงการอันเนื่องมาจากพระราชดำริที่ศูนย์พัฒนาการศึกษาพิกุลทอง   ซึ่งวันนี้ก็จะไปประชุมที่นั่นครับ  อีกเรื่องหนึ่งที่มาประชุมที่นี่ก็คือจะมาดูการทำงานของผู้ว่าแบบบูรณาการซึ่งได้ทดลองที่จังหวัดนราธิวาส  ก็จะเป็นการประชุมและให้ความรู้ร่วมกันของผู้ว่าราชการจังหวัดในภาคใต้ทั้งหมดด้วย

 

จีนส่งเรือบรรทุกสินค้าขนาดใหญ่มารับสินค้าจากไทยไปอเมริกา

                                เมื่อวานนี้ก่อนที่ผมจะเดินทางมาที่จังหวัดนราธิวาส  ก็ได้ไปทำพิธีต้อนรับเรือบรรทุกสินค้าขนาดใหญ่ที่เราเรียกว่าเรือแม่ที่สามารถบรรทุกคอนเทนเนอร์ได้ถึง 2,000 กว่าตู้ของจีน ซึ่งท่านายกรัฐมนตรี   จู หรงจี เมื่อครั้งมาเยือนไทยเมื่อปีที่แล้วตอนที่ผมเป็นนายกรัฐมนตรีใหม่ ๆ  ประมาณเดือนพฤษภาคม   ผมได้รับทราบข้อมูลจากสมาคมผู้ส่งสินค้าทางเรือ  เขามาบอกว่าขณะนี้เขามีปัญหาเรื่องเรือที่มารับสินค้าจากไทย ต้องมีการเปลี่ยนเรือ  เพราะเรือแม่เข้ามาน้อยมากจะเป็นเรือขนาดเล็ก  ต้องไปเปลี่ยนเรือที่สิงคโปร์  ฮ่องกงบ้าง   ทำให้การขนส่งเสียเวลาแล้วก็เสียเงินมาก   และบริษัทเรือก็ขึ้นค่าเรือกันอยู่บ่อย ๆ  ทำให้เราอาจจะเสียเปรียบในเชิงการแข่งขันกับต่างประเทศ   ผมก็เลยพูดกับท่านนายกรัฐมนตรีจู หรงจี   พอพูดเสร็จได้ 10 วัน  ท่านก็ส่งรัฐมนตรีคมนาคมของท่านมาศึกษา  และผมก็ไปเยือนท่านที่เมืองจีน  ก็เลยไปขอเร่งรัดท่านและในที่สุดครับไม่ถึงปีดีนะครับ เราก็ได้มีเรือแม่จากจีนเข้ามารับสินค้าจากไทย   พอเรือแม่เข้ามาบริษัทเรือต่าง ๆ ก็เริ่มลดราคาค่าระวางสินค้า    ทำให้ค่าระวางต่าง ๆ ลดลง  ซึ่งจะทำให้เราประหยัดในเบื้องต้น  เข้าใจว่าประมาณ 5,000 ล้านบาทในค่าขนส่ง  ทำให้สินค้าไทยสามารถส่งไปยังอเมริกาฝั่งตะวันตกซึ่งอาจจะมีสักประมาณ  3 แสนกว่าตู้ไปถึงเร็วกว่ากำหนดเดิมประมาณสัก  2 วันกว่า ๆ   และที่สำคัญคือราคาถูกลงด้วยไม่ต้องเสียเวลาขนถ่ายสินค้าที่ใดเลย  อันนี้ก็เป็นจุดเริ่มต้นที่ดี  ทางจีนก็จะจัดเรือประจำเส้นทางนี้ไว้ 11 ลำ ก็จะหมุนเวียนกันเข้ามารับสินค้าจากไทย  ก็เชื่อว่าในอนาคตก็อาจจะขยายไปเส้นทางอื่นได้ ถ้าหากว่าเขาสามารถแข่งขันได้  อันนี้ก็กราบเรียนพี่น้องประชาชนได้ทราบถึงความคืบหน้าของผลงานในเรื่องนี้

 

รัฐบาลจะใช้การตัดสินใจบนพื้นฐานแห่งข้อมูลที่ถูกต้อง เพื่อผลประโยชน์ของประชาชนและประเทศ  

                                เมื่อวันจันทร์ที่  25 มีนาคม  ผมได้เรียกประชุมคณะทำงานเพื่อพิจารณาศึกษาโครงการก่อสร้างหินกรูด-บ่อนอก จังหวัดประจวบคีรีขันธ์   และโครงการท่อก๊าซไทย-มาเลเซียที่อำเภอจะนะ  จังหวัดสงขลา   ก็ได้พิจารณากันอยู่ 4 ชั่วโมงครึ่งก็ยังมีข้อมูลอีกหลายอย่างที่จะต้องศึกษาเพิ่มเติม  โดยเฉพาะอย่างยิ่งกรณีโรงไฟฟ้าหินกรูด-บ่อนอกนั้น  ผู้ที่คัดค้านได้มายื่นหนังสือให้ข้อมูลที่ต้องไปดูเพิ่มเติมอีก  3-4 เรื่อง  ก็เลยต้องให้ฝ่ายศึกษาไปศึกษาเพิ่มอีก  เพราะผมจะใช้การตัดสินใจบนพื้นฐานแห่งข้อมูลที่ถูกต้อง  เพื่อผลประโยชน์ของประชาชนและประเทศ   ทั้งในภาพรวมและจุดที่จะต้องไปก่อสร้างด้วยประกอบกัน  ก็เลยจะขอใช้ความรอบคอบอีกนิดหนึ่งซึ่งจะพยายามทำให้ดีที่สุด  ก็มีคนที่เกี่ยวข้องเข้ามาให้ข้อมูลมากมายทั้งนักวิชาการจากจุฬาลงกรณ์  มหาวิทยาลัยเกษตรศาสตร์  สถาบันเทคโนโลยีพระจอมเกล้า และมหาวิทยาลัยบูรพา     ใช้ ดร.ร่วม 20 คนช่วยกันทำ  และก็มีข้าราชการส่วนต่าง ๆ เช่น  กระทรวงวิทยาศาสตร์ฯ  และก็มีรัฐมนตรีหลายท่านที่เข้าไปช่วยกันทำ   ก็จะพยายามทำให้ดีที่สุดครับ  เพราะรัฐบาลต้องการตัดสินใจอย่างตรงไปตรงมาเพื่อประโยชน์ของส่วนรวม

 

ห้ามนำเข้าสารเคมี 17 รายการที่พบเป็นสารตกค้างในสินค้ากุ้งและไก่

                                ผมขออนุญาตเล่าผลการประชุมคณะรัฐมนตรีบางเรื่องเมื่อวันอังคารที่  26 มีนาคม ก็มีเรื่องหนึ่งที่ผมต้องขอเชยกระทรวงที่เกี่ยวข้อง  เพราะว่าเป็นครั้งแรกที่มีการแก้ปัญหาได้ฉับไวมาก  คือการที่        สหภาพยุโรปได้พิจารณาเรื่องของสารตกค้างในสินค้ากุ้งและไก่   ตอนนั้นเราเกือบจะถูกห้ามนำเข้ากุ้งและไก่ทั้งหมด  เพราะเกี่ยวกับการพบสารตกค้าง   เรารีบตอบสนองทันทีในการแก้ปัญหาโดยการเรียกสินค้าที่มีการตกค้างกลับมาแล้วทำลายทิ้งทันทีและก็ห้ามนำเข้าสารเคมี  17 รายการที่องค์การอาหารและยาเสนอมา           ซึ่งเป็นสารประเภทเดียวกับที่ตรวจพบในยาปฏิชีวนะที่ตกค้างในสินค้ากุ้งและไก่   ซึ่งทางอียูเข้าก็พอใจมากจึงไม่ห้ามนำเข้าไก่และกุ้งของไทยทั้งระบบ  นอกจากว่าพบตัวไหนมีปัญหาก็เอาเฉพาะตรงนั้น  ไม่อย่างนั้นรวมทั้งประเทศจะเสียหายมาก  อันนี้ก็รีบแก้ปัญหาโดยด่วน  ซึ่งทางกระทรวงพาณิชย์  กระทรวงสาธารณสุข  เขาได้ร่วมกันอย่างรวดเร็วฉับพลันมาก  ก็เลยประกาศห้ามสารเคมีที่ถูกเอามาใช้และเขาห้ามขายก็ไม่มีประโยชน์อะไร   ก็เลยห้ามนำเข้าประเทศไทยด้วย

 

 

 

 

สอบสวนทางวินัยกับผู้ที่ประมาทเลินเล่อในการจ้างต่อเรือขุดหัวสว่านขนาด 23 นิ้ว จำนวน 3 ลำของ          กรมเจ้าท่า

                                เรื่องที่สองที่ได้มีการพิจารณากันก็คือคณะรัฐมนตรีได้รับทราบผลการดำเนินงานของคณะกรรมการเร่งรัดประสานงานการจ้างต่อเรือขุดหัวสว่านขนาด 23 นิ้ว จำนวน 3 ลำของกรมเจ้าท่าที่เรียกว่าเรือเอลลิคอตต์   ก็เข้าใจว่าเรื่องนี้มีการทุจริตคอรัปชั่นกันมาก   จนทำให้มีการจ่ายเงินให้กับบริษัทเอลลิคอตต์มากกว่าความคืบหน้าของโครงการ  และในที่สุดบริษัทนี้เกิดล้มละลาย  ขณะนี้บริษัทนี้ถูกฟ้องล้มละลายไปแล้ว  เราก็เสียหายพอสมควรทีเดียว    เลยต้องยกเลิกสัญญาและริบหลักประกัน  ซึ่งหลักประกันที่เราริบได้ประมาณ 12 ล้านเหรียญสหรัฐ   แต่เราได้จ่ายเงินไปมากกว่านั้น   เราจ่ายเงินไปแล้ว 42 ล้านเหรียญสหรัฐ  เราคงเสียหายประมาณ 20 ล้านเหรียญสหรัฐ  ก็ร่วมพันล้านประมาณ 800กว่าล้านเหรียญสหรัฐ  อันนี้เราต้องเล่นงาน   แต่เรื่องนี้ได้ส่งไปที่ ป.ป.ช.แล้วเรื่องทุจริต  เนื่องจากกฎหมายได้ให้อำนาจเป็นหน้าที่ของ ป.ป.ช.   เรื่องส่งไปที่ ป.ป.ช.นานพอสมควรแล้วคาดว่าประมาณต้นเดือนเมษายนนี้ผลอาจจะออกมาก็ได้   ก็ยังไม่ทราบนะครับ           แต่ทางรัฐบาลก็ต้องรีบดำเนินการทางวินัย   ทางอาญาเกี่ยวกับการทุจริตก็เป็นเรื่องของ ป.ป.ช.  รัฐบาลก็จะรีบดำเนินการสอบสวนทางวินัย  เพื่อจัดการกับผู้ที่ประมาทเลินเล่อ  จะทุจริตหรือไม่ทุจริตก็ไม่รู้ล่ะครับ  แต่สรุปแล้วรัฐบาลเสียหายเพราะว่าไปตรวจรับเรือทั้ง ๆ ที่ความก้าวหน้าของานมีอยู่นิดเดียว  แต่ได้จ่ายเงินไปถึง         85 %  อันนี้ก็ต้องสอบสวนลงโทษผู้กระทำผิด  ไม่ว่าจะเป็นใครทั้งสิ้นก็ต้องว่ากันไปตามกฎเกณฑ์

 

อนุมัติงบประมาณช่วยเหลือผู้ประสบภัยแล้ง

และคณะรัฐมนตรีได้มีการขออนุมัติงบประมาณช่วยเหลือผู้ที่ประสบภัยแล้งไปจำนวนหนึ่ง 

ซึ่งรัฐบาลได้ให้เงินไปเพื่อที่จะแก้ปัญหาของผู้ที่ประสบภัยธรรมชาติ  โดยกระทรวงเกษตรและสหกรณ์ขอมา

 

การแปรรูปยางพารานำมาใช้ในงานด้านการขนส่ง 

                                อีกเรื่องหนึ่งกระทรวงคมนาคมได้เรียนเกี่ยวกับเรื่องที่จะมีการแปรรูปยางพารา  เพื่อจะนำยางพาราของเราไปแปรรูปใช้เป็นถนนลาดยาง ใช้ยางมะตอยชนิดน้ำผสมกับยางธรรมชาติ  เพื่อใช้ก่อสร้างถนนที่มีผิวทางชนิดที่เรียกว่า  Para Slurry  seal หรือ Para  Cape Seal  ซึ่งเป็นภาษาทางเทคนิค  นอกนั้นก็จะไปทำในเรื่องของไม้หมอนรถไฟ  ขอบชานชาลายาง เบาะนั่ง  ที่นอนบนขบวนรถไฟ อันนี้ก็เป็นเรื่องที่กำลังวิจัยกัน  เพื่อจะเอายางพารามาแปรรูปให้มากที่สุด   เพื่อให้ยางพาราที่ล้นตลาดของเราถูกเอามาใช้ในประเทศ  ส่วนยางดิบอื่น ๆ ก็จะส่งออกไปขายต่างประเทศ  ซึ่งขณะนี้ได้มีความร่วมมือกันระหว่าง 3 ประเทศคืออินโดนีเซีย  ไทยและมาเลเซีย ตามที่เคยเรียนพี่น้องประชาชนไปแล้ว   ขณะนี้ก็ทำให้ราคายางพาราของภาคใต้เมื่อวานนี้ราคาขึ้นไปถึงกิโลกรัมละ 27 บาท  พี่น้องชาวสวนยางก็มาขอบคุณกันใหญ่เพราะดีใจที่ราคายางขึ้น และผมเชื่อว่าเมื่อตั้งบริษัท 3 ประเทศเสร็จราคายางจะสูงและจะไม่ลงมาอีกและยังมีกำไรด้วย   ทุกวันนี้ในอดีตที่ผ่านมารัฐบาลได้แทรกแซงราคาทุนไปแล้วหมื่นกว่าล้าน   ซึ่งเป็นสิ่งที่เสียหายมากมีการทุจริตกันมาก  เราจะต้องมีการสอบสวนดำเนินคดีกันต่อไป

 

มอบรางวัลแก่ข้าราชการที่ได้รับการคัดเลือกเป็นเพชรน้ำเอกในวงราชการ

                                เมื่อวันพุธที่  27 มีนาคม  ผมได้ไปมอบรางวัลและประกาศเกียรติคุณข้าราชการที่ได้รับการคัดเลือกโดยการคัดเลือกของสมาคมข้าราชการพลเรือน  ปีนี้มี 5 คน ก็ถือว่าเป็นข้าราชการตัวอย่างจริง ๆ       ผมก็ได้ขอให้สมาคมได้ประชาสัมพันธ์   เพื่อให้เป็นตัวอย่างแก่ข้าราชการทั้งหลายและให้ผู้บังคับบัญชาดูแล    ผู้ที่ได้รับรางวัลนี้ให้เป็นตัวอย่างที่ดีตลอดไป 

 

พี่น้องชาวมุสลิมมีส่วนร่วมเป็นพลังแผ่นดินในการแก้ปัญหาของชาติ

                                ขณะเดียวกันวันพฤหัสบดีที่ 28 มีนาคม  ดร.จรัญ  มะลูลีม  ท่านเป็นประธานคณะกรรมการติดตามและประสานงานกิจการศาสนาอิสลามได้นำตัวแทนของจุฬาราชมนตรี คณะกรรมการ  คณะอนุกรรมการอิสลามกลางแห่งประเทศไทย  มาพบเพื่อที่จะพูดคุยกันถึงเรื่องแนวนโยบายในการส่งเสริมและให้ประชาชนที่นับถือศาสนาอิสลามนั้น  ได้มีส่วนร่วมเป็นพลังแผ่นดินในการแก้ปัญหาของชาติ  อันทำให้เกิดความร่วมมือร่วมใจกันของคนในชาติ  ก็เป็นแนวทางที่ดีเพราะแต่ละฝ่ายนั้นขณะนี้ได้หันมาร่วมกันเพื่อแก้ปัญหาของชาติไม่ว่าจะเป็นปัญหาของเยาวชน ปัญหายาเสพติด   ปัญหาเรื่องของการพัฒนาที่ถูกทิศทางอะไรต่าง ๆ ก็หลายฝ่ายได้มาร่วมกัน โดยเฉพาะอย่างยิ่งพลังของพี่น้องชาวมุสลิม  ซึ่งมีอยู่ประมาณ 6 ล้านคนทั่วประเทศ  ก็ได้มีการเข้ามาร่วมกันกับทางราชการกับรัฐบาล

 

ยกระดับแฟชั่นไทยให้กรุงเทพฯ  เป็นศูนย์กลางของแฟชั่นในภูมิภาคในอีก 3 ปีข้างหน้า

                                วันพฤหัสบดีที่ 28 มีนาคม  ได้มีการประชุมหารือร่วมกับภาคเอกชน  อย่างที่ผมเรียนกับพี่น้องไปว่า  รัฐบาลมีหน้าที่ ๆ ที่จะทำให้ภาคเอกชนและภาคประชาชนเข้มแข็งและแข็งแรง เพื่อเป็นการสร้างเศรษฐกิจที่ดี   เพราะว่าเศรษฐกิจในส่วนของรัฐบาลเป็นเพียง 20 % ของ   จีดีพีเท่านั้น ในส่วนของภาคเอกชนและภาคประชาชนมีถึง 80%  เพราะฉะนั้น  ต้องทำอย่างไรให้ภาคธุรกิจหรือภาคเอกชนนั้นสามารถทำมาหากินได้สะดวกขึ้น  คล่องขึ้น  ถูกทางขึ้น  ก็อนุญาตให้แต่ละวิชาชีพได้ไปพูดคุยกันใครพร้อมก็มาขอพบ  ซึ่งผมจะให้เวลาสัปดาห์ละชั่วโมงครึ่ง เมื่อวันพฤหัสบดีที่ที่ผ่านมาก็เป็นด้านของสิ่งทอ  ตั้งแต่การทำเส้นใย  เส้นด้าย  การทอผ้าพื้น การออกแบบ  การตัดเย็บเสื้อผ้าสำเร็จรูป  ก็รวมกันทั้งระบบ  มีการพูดคุยกันว่า ผมจะตั้งศูนย์บริการส่งออกแบบเบ็ดเสร็จให้   ก็ถือว่าเป็นครั้งแรกที่จะให้ส่วนราชการต่าง ๆ ส่งคนมารวมกัน        ต่อไปนี้การอนุญาตส่งออกทั้งหลายก็จะใช้เวลาที่สั้นที่สุด คือพยายามจะทำให้ได้วันเดียวเหมือนต่างประเทศ  ขณะเดียวกันก็พยายามจะยกฐานะของระดับแฟชั่นไทยให้กรุงเทพฯ  เป็นศูนย์กลางของแฟชั่นในภูมิภาคให้ได้ภายในอีก  3 ปีข้างหน้า ก็เป็นจุดเริ่มต้นที่ดีของการพัฒนาสถาบันส่งออกทั้งระบบ     อันนี้ก็เป็นเรื่องที่เขาทำแผนกันมาค่อนข้างดี  และขอให้รัฐบาลสนับสนุนอะไรบ้าง  ก็ดูแล้วเป็นเรื่องที่ทำได้  ก็จะร่วมกันทำเพื่อให้วงการสิ่งทอของเรา  วงการเสื้อผ้าสำเร็จรูปของเราได้ยกฐานะขึ้นไปอีกชั้นหนึ่ง  ถ้าไม่เช่นนั้นเราจะอาศัยขายแรงงานราคาถูกอย่างเดียว  ก็จะสู้เขาไม่ได้  เพราะค่าใช้จ่ายของเราเริ่มสูงขึ้น  แต่ฝีมือของเราก็ดีขึ้นด้วย      ก็เลยต้องเน้นเรื่องของคุณภาพมากยิ่งขึ้น

 

เลี้ยงอาหารเช้าคณะผู้บริหารของสมาพันธ์องค์กรเศรษฐกิจแห่งญี่ปุ่น

                                เมื่อวานนี้ตอนเช้า  ตั้งแต่  07.30 น. ผมได้เลี้ยงอาหารเช้าคณะผู้บริหารของสมาพันธ์องค์กรเศรษฐกิจแห่งญี่ปุ่นหรือเคดันเรน   เขาแวะมาเยี่ยมเยียนประเทศไทยปีละครั้ง  นี่มา 3 ปีติดต่อกัน ผมได้พบ  เขา ๆ เลี้ยงผมตอนที่ผมไปญี่ปุ่น  ทีนี้เขามาผมเลยเลี้ยงอาหารเช้าเขา  เพื่อจะแลกเปลี่ยนความคิดเห็นกับเขา เพื่อที่จะให้การลงทุนของญี่ปุ่นในประเทศไทยมีอย่างต่อเนื่องและขยายตัวอย่างต่อเนื่อง สิ่งที่เขาพูดน่าสนใจมากครับ  เขาบอกว่า  เขาได้วิเคราะห์การลงทุนของนักลงทุนญี่ปุ่นทั้งหมด  ก็ยังหนักทางด้านอาเซียนอยู่         ถ้าเปรียบเทียบกับจีนแล้ว จีนก็มีอาเซียนก็มี  แต่จีนยังน้อยกว่าอาเซียนรวมกัน  เขาก็บอกว่าสำหรับไทยนั้นเขามีความมั่นใจและเขาก็มีข้อที่ยังห่วงใยอยู่น้อยมาก ก็บอกมามีอะไรบ้าง  เขาก็บอกมาเช่น  ระบบการคืนแวตช้าไปหน่อย  ความไม่มั่นใจว่าตกลงเราะจะแก้กฎหมายเรื่องของการลงทุนของต่างประเทศในประเทศไทยได้มากน้อยอย่างไร ก็เป็นเรื่องที่เราอธิบายไป  ก็เข้าใจกันดี  และเขาก็พอใจเกี่ยวกับเรื่องนโยบายต่างประเทศของไทยที่กำลังเกิดการประชุม  ACD  Asia  Cooperation  Dialogue มีอินเดียเป็นหลัก  จีนอาจจะเข้ามา  ถ้าจีนเข้ามาด้วยญี่ปุ่นเขาตื่นเต้นมาก   เขาก็จะนำเรื่องนี้ไปคุยกับนายกรัฐมนตรีของเขา  ซึ่งเขาอยากจะให้ญี่ปุ่น        มาร่วมด้วย      ก็จะเป็นสิ่งที่ดีที่จะทำให้ไทยเป็นแกนในการที่จะทำใหชาติในเอเชียนั้นผนึกกำลังกันและให้เป็นตลาดใหม่ที่มีประชากรถึงครึ่งหนึ่งของโลกของสินค้าไทยต่อไปในอนาคต

 

รัฐบาลใช้หลักเมตตาธรรมแก้ปัญหาสมัชชาคนจน

                                เรื่องที่เรียนกับพี่น้องประชาชนในวันนี้ก็คงจะเน้นเรื่องของการทำงาน  อีกเรื่องหนึ่งเกี่ยวกับเรื่องสมัชชาคนจน เมื่อตอนที่ผมกลับจากเม็กซิโกวันอาทิตย์ที่  24 มีนาคม  ตอนเช้าผมก็แวะไปดูเขาว่าเป็น      อย่างไรกันบ้าง ก็มีข้อตกค้างที่เรายังทำไม่เสร็จ  ก็มีบางเรื่องก็เร่งรัดให้รัฐมนตรีที่เกี่ยวข้องไปเร่งประชุมและแก้ปัญหา  อะไรที่เป็นสิ่งที่รัฐบาลจะช่วยเขาได้ก็ช่วย  อะไรที่เป็นสิ่งที่รัฐบาลมีนโยบายไปในอดีต  และทำให้เขาเสียหายก็ต้องแก้ไข แต่สิ่งไหนเป็นข้อเรียกร้องที่ไม่สามารถทำให้ได้  หรือผู้ที่มาเรียกร้องไม่ใช่ตัวจริง      รัฐบาลก็ทำให้ไม่ได้แน่นอน  ผมก็บอกว่า  การแก้ปัญหาของพี่น้องคนจนนั้น ต้องใช้หลักเมตตาธรรม เมื่อใช้หลักเมตตาธรรมแล้วก็ต้องใช้หลักนิติธรรมควบคู่กันไป เพื่อที่จะให้การแก้ปัญหาของพี่น้องประชาชนนั้นเป็นไปด้วยความมีเมตตา  และก็ยึดหลักของกฎหมายที่ถูกต้องด้วย  แต่ถ้ากฎหมายนั้นเป็นกฎหมายที่ไม่เป็นธรรม  ทำให้พี่น้องคนจนลำบากก็ต้องแก้ระเบียบอะไรที่ไม่อำนวยต่อการแก้ปัญหาก็ต้องแก้  เมื่อเราได้ทำดีที่สุดแล้วการเรียกร้องที่เกินความเป็นจริงก็ต้องเป็นสิ่งที่รับไม่ได้เช่นกัน   อันนี้ก็ต้องพูดกันชัดเจนและตอนนี้กำลังเร่งรัดให้รัฐมนตรีและเจ้าหน้าที่ที่เกี่ยวข้องแก้ปัญหาโดยเร็ว  เพราะไม่อยากให้ต้องจากครอบครัวมานอนประท้วงกันอยู่แถวนี้  

 

1 เมษายน  ครบรอบ  1 ปีนโยบายหลักประกันสุขภาพถ้วนหน้า

                                อีกเรื่องก็คือวันที่  1 เมษายนนี้เป็นวันครบรอบทดลองหลักประกันสุขภาพถ้วนหน้าและก็เป็นวันที่อีก  16 เขตในกรุงเทพฯ จะได้รับประกันสุขภาพถ้วนหน้า  ก็เท่ากับว่าเป็นการทดลอง 1 ปีแล้วก็ครบทั้งประเทศ   ในวันที่  1 เมษายนนี้ก็จะครอบคลุมประชาชนที่ได้รับบัตรทอง  ซึ่งขณะนี้ครอบคลุมไปแล้ว 44 ล้านคน  ก็จะได้อีก  1.3 ล้านคนในวันที่ 1 เมษายนนี้ก็จะทำให้ประชาชน 45 ล้านคนหรือประมาณ 90 %  ได้สิทธิขั้นพื้นฐานในการเข้าถึงบริการด้านสุขภาพ       ทั้งหมด  ที่ผ่านมาผู้ใช้บัตรทองถ้านับ 4 เดือนตั้งแต่                 1 ตุลาคมถึงสิ้นเดือนมกราคม  มีผู้ใช้บริการผู้ป่วยนอกอยู่ 20 ล้านครั้ง  ซึ่งก็ถือว่าน้อยกว่าโดยเฉลี่ยทั่วไป  เข้ารับการรักษาในโรงพยาบาลเป็นผู้ป่วยใน  844,906 คน ถ้านับเป็นเวลานอนต่อคนต่อวันก็เท่ากับประมาณ            3 ล้านวัน  ก็ไม่ได้มากมายอย่างที่กลัวกันหรือวิตกกัน  งบทั้งหมด 45,800 ล้านบาท  ก็แบ่งเป็นงบเงินเดือนข้าราชการ พนักงาน 23,000 ล้านบาท  เงินทุนหมุนเวียนบัตรประกันสุขภาพ 22,000 ล้านบาท  จัดลักษณะเหมาจ่ายรายหัวก็ประมาณ 1,202 บาท  เป็นงบกลางสำหรับบริหารจัดการประชาสัมพันธ์  รับเรื่องราวร้องทุกข์         ชดเชยค่ารักษาพยาบาล  โครงการ สปร. ในเขตกทม.บ้าง   สนับสนุนนมผงเด็กอายุต่ำกว่า 1 ปีที่คลอดจาก        แม่ติดเชื้อเอชไอวีก็ประมาณ 720 ล้านคน  ที่ผ่านมาโดยรวมผมเชื่อว่า  ประชาชนส่วนใหญ่จากที่เรา surway  พึงพอใจ แต่ก็อาจมีข้อบกพร่องขัดข้องบ้างเป็นเรื่องปกติสำหรับปีแรกของการทำงาน  ซึ่งปรับขบวนการปรับทัศนคติในการให้บริการอย่างสิ้นเชิง  ปีแรกได้ถึงขนาดนี้ผมถือว่าพอใจ  ถ้าหากว่ามีการปรับระบบเทคโนโลยีสารสนเทศขึ้นและมีระบบการจัดเกลี่ยงบประมาณที่รวดเร็วขึ้น  ก็จะทำให้การบริการต่าง ๆ นั้นเข้าสู่ภาวะปกติ  แต่ประชาชนได้รับคุ้มครองถึง 45 ล้านคน  ผมคิดว่าผมพอใจก็จะมีการสำรวจกันอีกครั้งหนึ่งถึงเรื่องความพึงพอใจของประชาชน แนวทางในการต้องปรับปรุง  ปรับปรุงการบริการ  ก็จะทำเรื่อย ๆ จะพัฒนาให้ดีขึ้นเรื่อย ๆ ก็กราบเรียนพี่น้องประชาชนในเรื่องหลักประกันสุขภาพถ้วนหน้าไว้แค่นี้นะครับ

 

ภารกิจสำคัญในสัปดาห์ที่ผ่านมา

                                สัปดาห์หน้าก็คงมีการประชุมคณะรัฐมนตรีตามปกติในวันที่  2 เมษายน  และวันที่  5 เมษายนผมต้องไปชี้แจงรายงานแสดงผลการดำเนินการของคณะรัฐมนตรีในรอบ 1 ปี  ตามแนวนโยบาย      พื้นฐานแห่งรัฐต่อวุฒิสภา  ก็เป็นไปตามรัฐธรรมนูญก็แล้วแต่ว่าวุฒิสภาจะมีการซักถามหรือไม่  ถ้าไม่มี        ซักถาม    ก็เป็นวาระรายงานให้ทราบตามปกติเหมือนที่ชี้แจงกับสภาผู้แทนราษฎรไปแล้ว  วันนี้ก็คงต้องกราบเรียนกับพี่น้องประชาชนให้ทราบถึงการทำงานของรัฐบาลของท่านเพียงเท่านี้ครับ  ก็ขอขอบคุณพี่น้อง      ประชาชนครับ  สวัสดีครับ

 

------------------------------------------

 

                                                                                            ฝ่ายวิเคราะห์ข่าว  สำนักโฆษก

                           จินตนา/ถอดเทป/พิมพ์