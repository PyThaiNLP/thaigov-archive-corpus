คำกล่าว ของ พ.ต.ท.ทักษิณ  ชินวัตร นายกรัฐมนตรี
ในโอกาสเป็นประธานการประชุมเชิงปฏิบัติการ

เรื่อง ยุทธศาสตร์การพัฒนาเทคโนโลยีสารสนเทศและการสื่อสาร ครั้งที่ 1

ณ ตึกสันติไมตรี ทำเนียบรัฐบาล

วันที่ 4 กุมภาพันธ์ 2545 เวลา 09.00 น.

 

-----------------------------
ท่านรองนายกรัฐมนตรี

ท่านรัฐมนตรี

ท่านปลัดกระทรวง หัวหน้าส่วนราชการ

ผู้แทนภาคเอกชน
ผู้แทนฝ่ายวิชาการ

ท่านผู้มีเกียรติที่เคารพรักทุกท่านครับ

 

                                ผมมีความยินดีที่ทุกฝ่ายได้มาร่วมการประชุมเชิงปฏิบัติการเรื่องยุทธศาสตร์การพัฒนาเทคโนโลยีสารสนเทศและการสื่อสาร  หรือเราจะใช้คำว่า ICT ก็ได้  Information and Communication Technology เพื่อหาแนวคิดและยุทธศาสตร์ที่เกี่ยวกับเทคโนโลยีสารสนเทศและการสื่อสารเพื่อการพัฒนาประเทศ  เพื่อก้าวเข้าสู่ระบบเศรษฐกิจและสังคมแห่งปัญญาและการเรียนรู้  วันนี้ประเทศไทยเราได้มีการใช้ ICT กันอย่างมากพอสมควร  แต่กระจัดกระจาย  ยังขาดพลังแห่งการใช้เพื่อเกิดประโยชน์กับสังคม  หรือเตรียมตัวเราเองเข้าสู่สังคมแห่งการเรียนรู้  สังคมฐานความรู้อย่างเป็นระบบไม่ได้  วันนี้ยุทธศาสตร์ที่เราจะพูดคุยกันจะใช้เวลา 1 วันอย่างเกิดประโยชน์สูงสุด  เพื่อจะนำไปสู่การรวมสมองกันคิด  และนี่คือสิ่งที่จะได้จากวันนี้จะนำไปเป็นส่วนหนึ่งของ Job description  ในกระทรวงใหม่ของเราคือกระทรวง IT

                                ผมจะถือโอกาสนี้เล่าว่าทำไมผมถึงอยากมีกระทรวง IT ความจริงแล้วความสำคัญเรื่อง IT ยิ่งกว่าความเป็นกระทรวง  เพราะว่าโลกข้างหน้าทุกอย่างจะวนเวียนอยู่ตรง ICT ความรู้ทุกอย่างจะ Converge เข้ากับความรู้ทาง Computer and Communication เป็นส่วนใหญ่  ไม่ว่าจะเป็นเรื่องของชีวิตประจำวัน  Internet ทำให้ชีวิตของมนุษย์เปลี่ยนไปมาก  วิธีการ Communicate (สื่อสาร)กันเปลี่ยนไป  วิธีการบริโภคเปลี่ยนไป  วิธีการเรียนรู้เปลี่ยนไป  เพราะฉะนั้นความสำคัญเหล่านี้จึงจำเป็นอย่างยิ่ง  โดยเฉพาะประเทศไทยจะเรียกว่าล้าหลังก็ใช่  จำเป็นต้องมาจัดระเบียบจัดระบบจัดกระบวนการ  ที่จะใช้ประโยชน์จาก ICT นี้ให้ไปถึงคนจนให้ได้  เพราะว่าความรู้และความไม่รู้ก่อให้เกิดช่องว่างของเศรษฐกิจ  โดยเฉพาะเศรษฐกิจฐานความรู้ 

                                ผมไปประชุมนานาชาติทุกแห่งก็พูดกันถึงเรื่อง  Bridging the Gab to human capacity building (การลดช่องว่างเพื่อการสร้างศักยภาพของมนุษย์) ซึ่งเรื่องที่สำคัญเรื่องหนึ่งก็คือ ICT เพราะฉะนั้นตรงจุดนี้กระทรวงใหม่จึงเป็นกระทรวงที่จะต้องรวบรวมแนวคิดทางด้านการใช้ ICT ให้เกิดประโยชน์ต่อประเทศชาติ  และเผื่อแผ่ไปสู่ส่วนอื่นให้ได้มากที่สุดโดยเฉพาะส่วนฐานรากของประเทศ  อยากให้วันนี้ทั้งวันท่านทั้งหลายต้องคิดว่า  จะเอาอย่างไรกับทิศทางของประเทศไทย  ไม่ว่าจะเป็นเรื่องของการใช้ตัว Information (ข้อมูล)ให้เกิดประโยชน์     ผมพูดในหลายโอกาสและวันนี้ก็ขอย้ำอีกครั้งว่า  ผมมาเป็นนายกรัฐมนตรีวันนี้  สิ่งที่ยากที่สุดก็คือเราไม่มีข้อมูลที่ทันเหตุการณ์ที่ถูกต้องแม่นยำที่ทันเวลา นี่คือปัญหา  ข้อมูลของเรายังไม่มีคุณภาพแล้วยังต้องเอาข้อมูลนั้นมาทำการวิเคราะห์  เพื่อนำไปใช้กับเรื่องนั้น ๆ ความยากที่สุดของการบริหารประเทศในวันนี้คือนำข้อมูลมาตัดสินใจ  เพราะว่าระบบของเราแค่เป็น Analog อย่างเดียวนั้นมีปัญหาในตัวมันเอง  เราจะ Digitize สิ่งที่เป็น Analog ขึ้นมานั้นก็ยากขึ้นไปอีกชั้นหนึ่ง  ต้องมองกันทั้งระบบว่าจะแก้กันอย่างไร  ปรับกันอย่างไร  ส่วนปัญหาผมเชื่อว่าหลายคนก็เข้าใจปัญหา  แต่ไม่ต้องลงไปถึงสาเหตุของปัญหาในรายละเอียดมากเกินไป  ควรใช้เวลาว่าปัญหามีอะไรและควรจะจัดการกับปัญหานั้นอย่างไร คือแนวทางการแก้ไขปัญหาเป็นสิ่งที่อยากได้มาก 

                                วันนี้ผมอยากจะเชิญขอให้ทุกท่านได้ Provide Solution (จัดหาแนวทางแก้ไขปัญหา) ที่ท่านคิด  แล้วไม่ต้องกลัวว่าสิ่งที่ท่านคิดนั้นอาจจะไม่เข้าท่า  ช่วยกันคิดแล้วเราก็ช่วยกันดูว่าความคิดเหล่านั้นจะเป็นประโยชน์อย่างไรกับบ้านเมืองของเรา  สิ่งที่อยากได้คือ E - Citizen ให้ประชาชนทุกคนมีบัตร Smart Card แล้วเราสามารถที่จะรู้ประวัติของประชาชนของเราเอง  นั่นคือสิ่งที่สุดยอด  ถ้าประเทศไหนสามารถรู้ประวัติของประชาชนของตัวเองแล้ว  สามารถที่จะบริหารประเทศได้มีประสิทธิภาพขึ้นมาก  อย่างเมื่อวันก่อนผมประชุมเรื่องความยากจน  เราต้องรู้ Profile ของความยากจนว่าความยากจนนั้นมีสิ่งอะไรเป็นสาเหตุ  คือโครงสร้างใหญ่ที่ลักษณะปัญหาเป็นปัญหาภาพกว้างนั้นคืออะไร  และปัญหาลึกเฉพาะพื้นที่ของความยากจนนั้นคืออะไร  ถ้าเรารู้แล้วเราแก้ไข/จัดการกับปัญหาง่าย  แต่ปัญหาคือความไม่รู้จริง  เรารู้บนความรู้สึก  รู้จากที่ได้ยินได้ฟังมามาก  เพราะฉะนั้น ICT จะต้องนำไปสู่การวางระบบเพื่อให้เกิดความรู้จริง  เพราะผลสุดท้ายกลับไปที่ระบบการบริหารการจัดการ  ทุกองค์กรแม้กระทั่งองค์กรของครอบครัวก็ต้องมีการบริหารการจัดการ  แล้วองค์กรขนาดใหญ่ระดับประเทศยิ่งต้องมีการบริหารการจัดการมาก 

                                ICT ต้องสนองตอบต่อจุดประสงค์ ตรงนี้    1.เพื่อให้เกิดความรู้   2.เพื่อสนับสนุนการตัดสินใจ  3.เพื่อลดช่องว่างของความยากจน  สุดท้ายคือเราจะต้องทันคนทันโลก  ถ้าถามว่าศักยภาพคนไทยมีไหม  อย่าบอกว่าศักยภาพคนไทยสู้คนอื่นไม่ได้    วันก่อนผมไปโรงเรียนดรุณสิกขาลัย  เด็กชั้นประถม 1 เล่นคอมพิวเตอร์ ทำเสนอด้วย power point โชว์ผมได้ เด็กประถมศึกษาปีที่ 1 – 4 ทำ web page ได้ ฉะนั้น ที่ว่าเด็กเราไม่มีความสามารถนั้น ไม่จริง คนไทยไม่มีความสามารถนั้น ไม่จริง เพียงแต่ระบบการบริหารการจัดการนำไปสู่การสร้างเขาขึ้นมานั้นเป็นเรื่องหัวใจสำคัญ ดังนั้น วันนี้ รัฐบาลจะทำแบบนี้ทุกๆ เรื่อง หมายความว่าต้องการสิ่งที่ป้อนเข้าจากผู้ที่อยู่ในวงการทั้งหมด เพื่อมาบอกกับรัฐบาลว่า รัฐบาลทำเรื่องนี้มากเกินไป ทำเรื่องนี้น้อยเกินไป คือบางครั้งรัฐบาลทำมากไปก็เกิดปัญหา ทำน้อยไปก็เกิดปัญหา เพราะฉะนั้น รัฐบาลมีหน้าที่สนับสนุนต่อไปนี้จะเหมือนระบบการเรียนการสอน เหมือนครูยุคใหม่คือต้องมีหน้าที่เป็นผู้ช่วยเหลือหรือผู้สนับสนุน (facilitator) ไม่ใช่เป็นผู้รู้จริงและสอนทุกเรื่อง แล้วไม่ยอมเรียนรู้จากนักเรียน เหมือนกับที่รัฐบาลต้องเรียนรู้จากภาคเอกชน ภาควิชาการ จากภาคราชการ แล้วมาบอกให้รู้ เราจะได้ช่วยกันกำหนดนโยบายให้เป็นไปในทิศทางที่อำนวยให้สิ่งเหล่านี้เกิดขึ้นจริง บนพื้นฐานแห่งความรู้จริง

                                ฉะนั้น ผมขอเรียนว่าผมพร้อมที่จะปรับเปลี่ยนนโยบาย พร้อมที่จะจัดตั้งหน่วยงานหรือปรับปรุงหน่วยงาน เพื่อให้ตอบรับกับสิ่งที่เปลี่ยนไปของโลก ถ้ามี E-citizen แน่นอนการทำทุกอย่างเราจะรู้ข้อมูลประวัติของประชาชนทั้งประเทศ เราสามารถที่จะทำให้การแก้ปัญหาเฉพาะคน เฉพาะกลุ่ม เฉพาะประเภทได้หมด เพราะเรารู้จริงว่าคนแก่มีกี่คน จะทำสวัสดิการคนแก่ ต้องใช้เงินเท่าไร และแนวโน้มของสวัสดิการจะเป็นอย่างไร

                                E-Government จะต้องเสร็จสิ้นในรัฐบาลนี้ให้ได้ แล้วในที่สุด E-procurement (การจัดซื้อจัดหา) ในเรื่องที่พวกครุภัณฑ์ธรรมดาต้องเริ่มให้ได้ ซึ่งเราทำ E-payment จะมี E-procurement อยู่ในนั้นด้วย ถ้าเมื่อไรระบบความโปร่งใสในการบริหารตัวเลขไม่ชัดเจน ความโปร่งใสไม่ชัดเจน ไม่สามารถวัดความสามารถ หรือวัดสภาพของปัญหาได้ ถ้าจะเกิดประสิทธิภาพได้ สิ่งเหล่านี้ต้องวัดได้

                                อีกเรื่องหนึ่งที่ผมอยากให้เกิดขึ้นคือเรื่องของอินเตอร์เน็ตที่จะเข้าสู่สถานศึกษา ซึ่งเป็นนโยบายที่รัฐบาลได้ประกาศว่าภายใน 2 ปี ชั้นมัธยมศึกษาจะต้องมีอินเตอร์เน็ต และภายใน 4 ปี จะต้องลงไปถึงชั้นประถมศึกษา สิ่งเหล่านี้ต้องเกิด ที่ผมพูดอย่างนี้เพื่อให้ท่านทั้งหลายที่อยู่ในหน่วยงานที่เกี่ยวข้อง จะได้รู้ว่าสิ่งอำนวยความสะดวกต้องมี ต้องรองรับ ผมไม่อยากให้ท่านไปเน้นเรื่อง T ก่อน คือ hardware เชื่อมโยงเรียบร้อย แต่ว่าปิดเครื่องไว้ ผมเชื่อว่าคอมพิวเตอร์ที่เชื่อมไว้ในส่วนราชการหลายแห่งปิดเครื่องไว้มากกว่าเปิด เวลาเปิดมีน้อยกว่าเวลาปิดบางแห่งก็ก้าวหน้ามากคือใช้เต็มที่ บางแห่งไม่ใช้ บางแห่งกลัวแม้กระทั่งคอมพิวเตอร์ ซึ่งผมอยากจะขอว่า ผมไม่อยากจะตั้งเป้า แต่อยากเห็นว่าระดับบริหารจะต้องใช้อินเตอร์เน็ตเป็น ถ้าระดับบริหารยังเป็นการคิดแบบโบราณอยู่ ยากมากที่เราจะพัฒนา ICT ได้ ระดับบริหารจะต้องปรับตัวให้ทันสมัยให้ได้ ถ้าใครยังไม่เล่นให้ลูกสอน เด็กสมัยนี้สอนพ่อแม่ได้ ถ้าลูกสอนรับรองทำได้ ไม่ยากเลย แล้วเราจะมีความรู้สึกว่าช่วยเราได้มาก ตัวอย่างเช่น ดร. นิโกร ฟอนเต ไปพูดที่สถาบันเทคโนโลยีพระจอมเกล้าธนบุรี แล้วบอกว่าคนที่อยู่ในระดับการตัดสินใจ มักจะเป็นการคิดแบบโบราณ คนที่เป็นคนคิดแบบทันสมัย มักจะไม่มีอำนาจการตัดสินใจ นี่คือโดยทั่วไป ไม่เฉพาะประเทศไทย ทุกประเทศเป็นอย่างนี้ จึงเป็นอุปสรรคของการใช้ ICT ในภาครัฐบาล

                                ฉะนั้น ภาครัฐบาลไทยต้องเปลี่ยนให้ได้ เราต้องผลักดันกัน แล้วสิ่งที่ผมได้ให้ทีม software technology park ที่กำลังคิดจะทำ ได้ไปศึกษาเพื่อหาทางที่จะทำให้ประเทศไทยมีอุตสาหกรรม software ที่จะเข้มแข็ง  โดยที่จะใช้งานของรัฐบาลเป็นแรงจูงใจ   ชักชวนให้บรรดาผู้ที่เป็นบริษัทที่ชำนาญที่รู้ว่า  อุตสาหกรรมซอฟแวร์ ในโลกนี้เป็นอย่างไร เขาจะได้นำพาแล้วสอนวิธีคิดให้เรา ซึ่งวิธีคิดทางด้านการพัฒนา software ของเรา อาจจะยังมีประสบการณ์ไม่พอ ฉะนั้น การที่เรายอมเสียค่าจ้างเพื่อให้ผู้ที่เก่งกว่าชำนาญกว่ามาสอนเรานั้นเป็นเรื่องปกติที่ต้องมี คนจะเรียนรู้ไม่มีค่าวิชา เป็นไปไม่ได้ และนี่เป็นการเรียน ICT ซึ่งเป็นเรื่องใหญ่ คือการทำ อุตสาหกรรมซอฟแวร์ใหญ่โต ต้องมีค่าวิชา เพราะฉะนั้น การที่เราจะพัฒนาให้ไปสู่ E-Government หรือ E-citizen อาจต้องใช้เวลาเป็นสิบปี แต่สิ่งเหล่านี้จะต้องมีการลงมือทำเป็นขั้นเป็นตอน และต้องมีการพัฒนา software จะต้องใช้งบประมาณ   ซึ่งจะเป็นตัวล่อเป็นแรงจูงใจ  และชวนเขาเข้ามา แล้วเราก็เรียนรู้จากเขา เราเรียนรู้สักพักหนึ่ง พอชำนาญแล้ว  เราต้องช่วยกันสร้างความแข็งแรงทางด้าน อุตสาหกรรมซอฟแวร์อย่างไร แล้ว software เหล่านั้นจะนำมาพัฒนาองค์กรอย่างไร

                                ผมมองลึกไปยังภาคเอกชน วันนี้ภาคเอกชนของไทยเรามีปัญหาอยู่ 2-3 อย่าง ปัญหาแรกคือเรื่องกระบวนการในการบริหารการจัดการ เมื่อกระบวนการมีปัญหา จะทำให้เรื่องของความโปร่งใสมีปัญหา ทำให้การบริหารงานมีปัญหาอีก เพราะไม่รู้จริงกับสิ่งที่ตนเองทำ เพราะไม่รู้ว่าสิ่งที่ตนเองทำนั้น ทำอันไหนขาดทุน อันไหนกำไร อันไหนควรจะพัฒนา อันไหนควรจะเก็บไว้ อันไหนควรจะต้องเลิก ซึ่งไม่มีข้อมูลที่แท้จริง ยิ่งใหญ่เท่าไรยิ่งไม่รู้ตนเองมากเท่านั้น นี่คือจุดอ่อนของการบริหารองค์กรของภาคเอกชน แต่ถ้าหากว่ามีระบบคอมพิวเตอร์ software มีการใช้คอมพิวเตอร์ที่ดีที่สุดเข้าไป จะเห็นทุกเดือนว่าได้ค่าใช้จ่ายภาคประจำแล้วต้นทุนการบริหารสูงไป จะได้ปรับปรุงตัวและพัฒนาตนเองไปเรื่อยๆ เช่นเดียวกับกรณีครูน้อยที่จังหวัดบุรีรัมย์ ที่ทำบัญชีไม่เป็นแล้วฝึกทำบัญชี ตอนหลังมาทำ excel ได้ ผลสุดท้ายปรับปรุงวิถีชีวิตตนเองจากคนเป็นหนี้ กลายเป็นคนไม่เป็นหนี้ เหมือนที่จังหวัดบุรีรัมย์  ทำบัญชีไม่เป็นแล้วฝึกทำบัญชี  ตอนหลังมาใช้ Excel ได้ ผลสุดท้ายปรับปรุงวิถีชีวิตนเอง  จากคนเป็นหนี้ชาวบ้านธรรมดาก็กลายเป็นคนไม่มีหนี้ 

                                เพราะฉะนั้น  ทำอย่างไรถึงจะให้บริษัทมีนักคอมพิวเตอร์อยู่ในบริษัท  ทำอย่างไรจะให้บริษัทปรับตัวเองให้ทันสมัย  นั่นคือสิ่งที่อยากเห็น  ซึ่งผมได้พูดกับรัฐมนตรีว่าการกระทรวงการคลังว่า เราจะมีแรงจูงใจได้หรือไม่ ให้บริษัทต่างปรับปรุงตัวเอง   อันนี้คือสิ่งที่จะทำให้บริษัททุกบริษัทมีประสิทธิภาพ แน่นอนว่าระบบการจัดเก็บภาษีของเราก็จะดี  เขาก็มีกำไร  เราก็ได้ภาษี นี่คือสิ่งที่เราอยากจะเข้าไปทำในภาคเอกชนด้วย จะได้ช่วยเอกชน

                                ภาควิชาการก็เช่นเดียวกัน  การ Converge Technology (การรวมเทคโนโลยีเข้าด้วยก้น)ความรู้ต่างสาขานั้น  มีมากขึ้นทุกวัน  แต่วันนี้ภาควิชาการยังต่างคนต่างอยู่ ยังขึ้นอยู่กับต้นแบบเดิม  ต้นแบบที่ประเทศไทยเราฝังอยู่มานาน เปลี่ยนแปลงไม่ได้  ซึ่งรัฐบาลกำลังเปลี่ยนแปลงในภาคของการบริหาร  คือการจัดโครงสร้างกระทรวง ทบวง กรมใหม่ แต่ภาควิชาการต้องเปลี่ยนแปลงต้นแบบเหมือนกัน ต่อไปเป็น Multidisciplinary (สหสาขาวิชา) มากขึ้น  ถ้าสมมติต่างคนต่างอยู่  การที่จะ Merge ความรู้เข้าหากัน เกิดจากการที่ไปเรียนรู้จากต่างประเทศ แต่ Innovation (นวัตกรรม)  ของตัวเราเองไม่มี ถ้าเราทำลายเส้นแบ่งเขตตรงนี้ นวัตกรรมของตัวเราเองก็จะมีขึ้น เมื่อมีขึ้นก็จะทำให้เกิดความรู้ใหม่ ๆ มากขึ้นเรื่อย ๆ

                                เพราะฉะนั้นภาคการศึกษา  ภาคเอกชน  ภาคราชการ  จะต้องปรับตัวเองเข้าสู่การเป็น Knowledge Based Society  เข้าสู่ขบวนการที่จะต้องสร้าง  Knowledge-Worker  ซึ่งการสร้างKnowledge Worker  ถ้าใครอ่านเรื่องของ Business at the speech of thought ของ Bill Gate  ก็คงจะรู้เรื่องของขบวนการ  Digital Nervous System ซึ่งขบวนการสร้าง Digital Nervous Systemจะทำให้เรากระจายการตัดสินใจลงไประดับล่าง   และระดับล่างก็สามารถตัดสินใจบนข้อมูลที่รู้จริง และเป็นข้อมูลใหม่ที่ทันสมัย  ถ้าไม่เช่นนั้นคนระดับล่างก็ไม่สามารถที่จะเป็น  Knowledge Workerได้ ก็จะเหมือนระบบราชการ  เมื่อพิจารณาตั้งแต่หัวหน้าแผนกถึงรัฐมนตรี  ก็ไม่รู้ว่ามีคนทำไมมากมาย ทุกคนก็เพื่อพิจารณาเพราะไม่สามารถตัดสินใจได้

                                เพราะฉะนั้นคำว่า  Knowledge Worker (แรงงานที่มีความรู้)  กลายเป็นเสมียนไปหมดสิ่งเหล่านี้ต้องไม่เกิด  ต้องเปลี่ยนแปลงให้ได้   และการเปลี่ยนแปลงให้ได้นั้น จะต้องมีการวางระบบทั้งหมด    ICT จึงเป็นหัวใจสำคัญที่ทุกอญูของประเทศต้องปรับตัวเอง  ภาคเอกชน  ภาครัฐ  ภาคราชการแล้วต่อเชื่อมลากลงไปยังชนบท  เพื่อให้ลดช่องว่างของความยากจน  ความรู้   ความไม่รู้ให้เกิดขึ้นให้ได้และให้เร็วที่สุด   ซึ่งสังเกตดูจากการที่ผมวางนโยบายไว้  ตั้งแต่ อินเตอร์เน็ตตำบล  เริ่มตั้งแต่การเชื่อมโยงอินเตอร์เน็ตเข้ากับสถาบันการศึกษา  เริ่มจากการปรับ E-Government  แล้วก็ฝันไปถึง  E-Citizen  นี่คือการปรับวาง Digital Nervous System ของประเทศไทยทั้งประเทศ แล้วจะเกิด Knowledge  Worker  ขึ้นมากมายในอนาคตข้างหน้า  เมื่อเกิดขึ้นมาแล้ว ประเทศไทยจะเป็นประเทศที่เหมือนกับว่าเราจะมีความเร็วในการที่จะทำอะไรได้มากขึ้น  เพราะอย่างลืมว่า ที่สุดแล้ววันนี้ Economy of Speed สำคัญที่สุด ถ้าต้องเลือกอย่างใดอย่างหนึ่ง ระหว่าง  Economy of Scale (ขนาดของเศรษฐกิจ)  กับ Economy  of  Speed  เขาชอบความเร็วของเศรษฐกิจมากกว่า Economy of Speed  ในโลกปัจจุบัน  แต่ถ้าได้ทั้งคู่คือสิ่งที่ดี   ได้ทั้งคู่ก็คือ ได้ Scale โดยไม่จำเป็นต้องไป Scaleของตัวเอง  แต่ Scale  ของการเชื่อมโยง

                                ขอเรียนว่ารัฐบาลพร้อมที่จะรับฟัง  รับข้อแนะนำ  แต่ขอให้ท่านทั้งหลายช่วยแนะนำในสิ่งที่จะเป็นประโยชน์ต่อส่วนรวมให้มากที่สุด  โดยลืมไปว่าเราอยู่ส่วนไหน  คืออย่างเดียวว่าเรามีความรู้เหล่านี้  เราอยากจะอุทิศให้กับประเทศไทยกับคนไทยทั้งประเทศ   และเราก็จะได้ระบบที่ดี  ผมขอเริ่มเปิดการสัมมนาตั้งแต่บัดนี้  และขอขอบคุณทุก ๆ ท่านที่ได้เกี่ยวข้องและเตรียมการอย่างดี  ผมหวังว่าท่านทั้งหลายคงจะช่วยกันแสดงความคิดเห็นกันอย่างเต็มที่ เพื่อประเทศไทยและคนไทยทุกคน  ขอบคุณครับ

                                             

   ----------------------------------- 

 

                                                ฝ่ายประชาสัมพันธ์และเผยแพร่  สำนักโฆษก