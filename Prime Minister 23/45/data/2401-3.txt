คำกล่าว ของ พ.ต.ท.ทักษิณ  ชินวัตร นายกรัฐมนตรี

ในการพบปะกลุ่มผู้สนับสนุนโครงการก่อสร้างโรงไฟฟ้าถ่านหินบ้านหินกรูด

ณ สถานที่ก่อสร้างโรงไฟฟ้าถ่านหินบ้านหินกรูด

อ.เมือง จ.ประจวบคีรีขันธ์

วันที่ 24 มกราคม 2545 เวลา 15.00 น.

 

-------------------------------

 

                        พี่น้องครับ  เมื่อสักครู่นี้ผมไปที่บ่อนอกมา  ไปฟังข้อคัดค้านของชาวบ่อนอก  และข้อสนับสนุนของชาวบ่อนอก  ตอนนี้กำลังมาฟังข้อสนับสนุนที่หินกรูด  และอีกสักครู่จะไปฟังข้อคัดค้าน  ผมมาที่นี่โดยศึกษาข้อมูลเบื้องต้น  แต่ว่ายังไม่ได้ดูอะไรในรายละเอียดเพราะไม่ต้องการมีความรู้สึกว่าตัดสินใจล่วงหน้าก่อนจะมา  เพราะจะไม่ซื่อสัตย์ต่อตัวเองและต่อพี่น้องประชาชน  ผมต้องการจะมาด้วยความซื่อสัตย์ต่อตัวเองและต่อพี่น้องประชาชนว่า  ผมต้องการมาดูข้อมูลและชั่งน้ำหนักในฐานะที่ผมเป็นตัวแทนพวกท่าน  ต้องตัดสินใจแทนประชาชนทั้งประเทศ  ผมจะต้องตัดสินใจบนพื้นฐานแห่งความเป็นธรรม  ไม่ยึดข้อมูลฝ่ายใดฝ่ายหนึ่ง  โดยไม่คำนึงถึงข้อท้วงติงของอีกฝ่ายหนึ่ง  แล้วไม่มีอะไรในโลกนี้ที่มีดีแล้วไม่มีเสีย  มีเสียแล้วไม่มีดี  ไม่มีหรอก  เพราะฉะนั้นมันมีเสียบางส่วนหรือมีดีบางส่วน  แต่วันนี้ผมจะมาฟัง 

                        เมื่อสักครู่นี้ได้ฟังทางผู้ถือหุ้นผู้ปฏิบัติผู้ลงทุน  อธิบายให้ฟังแล้วดูตัวอย่างจากต่างประเทศ  เท่าที่ดูก็ไม่มีปัญหาอะไร  แต่ผมเพียงอยากจะดูลงไปลึกถึงตัวสัญญาซึ่งผมยังไม่เห็น  เพราะไม่กล้าเรียกดูก่อนเพราะไม่อยากมีอคติ  เพราะฉะนั้นเราจะต้องกลับไปดูตอนผมกลับไปจะไปดู  ผมจะตัดสินใจ  เมื่อสักครู่นี้บอกเขาไปว่าผมไปสัญญากับที่จะนะว่าจะตัดสินใจภายใน 3 เดือน  ซึ่งตอนนี้ก็เหลือประมาณ 2 เดือนก็ประมาณเดือนกุมภาพันธ์ – มีนาคม  เพราะฉะนั้นอย่างไรผมก็ต้องตัดสินใจก่อนสงกรานต์  แล้วก็จะพยายามตัดสินใจ  ถ้าเป็นไปได้จะตัดสินใจ 3 ที่พร้อมกันทั้งจะนะ หินกรูด บ่อนอก  ถึงแม้ว่าการตัดสินใจนั้นจะมีคนกลุ่มหนึ่งไม่พอใจแน่นอน  ถ้าผมตัดสินใจว่าให้สร้างที่นี่  ท่านพอใจ  แต่ที่ผมจะไปอีกที่หนึ่งต้องไม่พอใจ  แต่ถ้าผมตัดสินใจไม่ให้สร้างที่ผมจะไปพอใจ  ที่นี่ไม่พอใจ  เพราะฉะนั้นเป็นเรื่องธรรมดาของระบบประชาธิปไตยที่ความคิดต้องแตกต่างกันบ้างเป็นเรื่องธรรมดา  ความคิดหลากหลายเป็นสิ่งที่เป็นประโยชน์ต่อสังคม  แต่ความคิดหลากหลายเหล่านี้ต้องไม่นำมาซึ่งความขัดแย้งของสังคม

                         ผมต้องขอร้องทุกแห่งว่าคนไทยเราต้องรักและสามัคคีกัน  เรามีสิทธิที่จะเสนอความคิดเห็นที่แตกต่าง     แต่เมื่อระบบบอกไว้ว่า    เรามอบการตัดสินใจให้รัฐบาลที่เราเลือกมาเพราะเป็นรัฐบาลเลือกตั้ง  เมื่อเราเลือกมาแล้ว  เราตัดสินใจเลือกเขามาแล้ว  เราให้ข้อมูลทุกคนให้ข้อมูล  แล้วก็เป็นหน้าที่ที่รัฐบาลต้องตัดสินใจ  แล้วรัฐบาลต้องตัดสินใจบนพื้นฐานที่โปร่งใสตรงไปตรงมาไม่มีผลประโยชน์เข้ามาเกี่ยวข้อง  แล้วตัดสินใจบนพื้นฐานที่เป็นข้อมูลทางวิชาการที่ถูกต้อง  รับฟังทุกฝ่าย  โดยยึดหลัก 3 ข้อที่ผมบอกไว้  1.ผลประโยชน์ทางเศรษฐกิจของประเทศชาติ 2.ผลกระทบต่อวิถีชุมชน 3.ผลกระทบต่อสิ่งแวดล้อม ซึ่งสิ่งแวดล้อมมีทั้งเรื่องของสิ่งที่เป็นธรรมชาติที่สวยงามและสิ่งที่เป็นอันตรายต่อสุขภาพพลานามัย  เพราะฉะนั้นสิ่งเหล่านี้ต้องถูกนำมาพิจารณา  ถ้าสิ่งเหล่านี้สามารถผสมกลมกลืนกันได้  แน่นอนครับต้องตัดสินใจให้ทราบ  แต่ถ้าสิ่งเหล่านี้มีปัญหา  ถามว่าจะชดเชยหรือแก้ปัญหาเหล่านั้นให้บรรเทาเบาบางในระดับที่ทุกฝ่ายรับได้เป็นไปได้ไหม  เพราะฉะนั้นท่านไม่ต้องห่วงว่ารัฐบาลนี้จะตัดสินใจบนพื้นฐานของความไม่รอบคอบหรือกระแสกดดัน  รัฐบาลนี้เป็นรัฐบาลที่ไม่ได้หวั่นไหวต่อกระแสกดดัน  รัฐบาลนี้จะตัดสินใจบนวิชาการบนหลักการที่ถูกต้อง  บนผลประโยชน์แห่งเมตตาธรรมที่มีต่อประชาชน  และผลประโยชน์ของเศรษฐกิจของชาติเป็นตัวตั้ง  การพัฒนาความเจริญของประเทศและความสมดุลทางการพัฒนาทางด้านสังคมนั้นจะต้องควบคู่กันไป 

                        วันนี้ถ้าผมฟังตรงนี้ผมก็เห็นด้วย  แต่เดี๋ยวผมไปฟังอีกทาง  เพราะฉะนั้นเราต้องชั่งใจกัน  แล้วก็จะไปรวมข้อมูล    สิ่งที่บ่อนอกมีปัญหาแล้วก็การร้องเรียนการคัดค้านรุนแรง   มีปัญหา 2 ตัวหลัก ๆ 1. คือความสงสัยถึงความโปร่งใสของโครงการ  2. คือเรื่องของความโกรธ  ความโกรธ ความกลัวผลกระทบต่อตัวเอง  ต่อสิ่งแวดล้อมที่ตัวเองอยู่  นั่นคือสิ่งที่เกิดขึ้นที่บ่อนอก  ซึ่งอีกสักครู่ผมจะไปฟังที่หินกรูดว่าเขากลัวอะไร  แล้วกผมก็จะไปดูว่าความกลัวของเขานั้นเป็นความกลัวบนพื้นฐานความจริงใช่หรือไม่  ถ้าไม่ใช่ก็ต้องอธิบาย  วันนี้ผมได้เห็นแบบจำลองและได้ซักผู้ที่ถือหุ้น  ได้ถามข้อมูลทำให้ผมรู้ข้อมูลขึ้นมาอีกระดับหนึ่ง  แต่ว่าผมจะกลับไปดูข้อมูลทั้งหมด  ซึ่งท่านรอง ฯ พิทักษ์ ฯ และรัฐมนตรี ฯ จาตุรนต์ ฯ ได้ศึกษาอย่างดีไว้แล้วในระดับหนึ่ง  ซึ่งผมไม่ยอมถามว่าเขาคิดอย่างไร  ผมไม่ถาม  เราจะต้องคิดร่วมกันวิเคราะห์ร่วมกันโดยยึดประโยชน์ของประชาชนเป็นหลัก  ผมจะตัดสินใจให้เร็วที่สุดก่อนสงกรานต์นี้  หวังว่าทุกอย่างคงจะเดินหน้าได้  โดยที่เดินหน้าแบบไหนก็คือแบบนั้น  หมายความว่าตัดสินใจอย่างไรก็คงเป็นอย่างนั้น  ขอให้ท่านทั้งหลายได้มอบความไว้วางใจให้ผมแล้ว  แล้วกรุณาอย่าให้เหตุการณ์ครั้งนี้นำมาซึ่งความแตกแยกของพี่น้องตำบลธงชัย  พี่น้องบางสะพาน  เป็นนายก ฯ ต้องแก้ปัญหาทุกจุดของประเทศไทย  จะตัดสินใจให้เร็วที่สุด  ขอขอบคุณพี่น้องที่มารอกันตั้งนาน  โชคดีครับ   เดินทางกลับบ้านด้วยความปลอดภัย  ผมจะทำให้ดีที่สุด  ขอบคุณครับ

 

  ----------------------------------------   

 

                                                                        ฝ่ายประชาสัมพันธ์และเผยแพร่  สำนักโฆษก

                                                                        วิมลมาส  รัตนมณี / ถอดเทป / พิมพ์ 