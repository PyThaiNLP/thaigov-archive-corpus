คำกล่าวของ พ.ต.ท.ทักษิณ  ชินวัตร  นายกรัฐมนตรี
ในรายการ  “นายกฯ ทักษิณคุยกับประชาชน”
ทางคลื่น F.M. 92.5   สถานีวิทยุกระจายเสียงแห่งประเทศไทย
เวลา 08.00 น.  วันเสาร์ที่ 20 เมษายน 2545

สวัสดีครับพี่น้องประชาชนที่เคารพรักครับ

              วันนี้ก็เป็นวันที่ผมถือว่าแข็งแรงที่สุดครับ   ตั้งแต่วันที่ 2 เมษายนจนถึงวันนี้ ซึ่งเป็นช่วงที่ผมอึดอัดใจมาก  เพราะว่าผมไม่เคยป่วยและรักษาตัวนานขนาดนี้ตั้งแต่เกิดมา  ก็ถือว่ามากที่สุด   ไม่ได้เป็นอะไรมากนะครับแม้ว่าต้องรักษามาก  ก็เลยทำให้อึดอัดใจเพราะผมเป็นคนชอบทำงานไม่ชอบอยู่เฉย ๆ วันนี้ก็      แข็งแรงแล้วครับ พร้อมทำงานเต็มที่  แต่ผมก็ทำงานมาหลายวันแล้ว  แต่ความแข็งแรงวันนี้เต็มที่แล้วครับจะได้ทำงานให้พี่น้องประชาชนอย่างเต็มที่นะครับ ระหว่างที่ไม่สบายก็มีมุมอะไรน่ารัก ๆ  ของประชาชน คนไทยชาวบ้านธรรมดา ๆ  บางทีการแสดงออกเล็ก ๆ น้อย ๆ มันเป็นอะไรที่เป็นพลังใจของคนอย่างผมซึ่งไม่ต้องการอะไรในบ้านเมืองนี้    ต้องการจะทำงานให้บ้านเมือง มีชาวบ้านคนหนึ่งเป็นคนแก่มาที่หน้าบ้านผม   ยามบอกว่าเอาลอดช่องมาให้ 9 ถุงที่บ้าน   เขาบอกว่าเขาอยากให้ผมพ้นเคราะห์พ้นโศก   นั่งรถตุ๊ก ๆ มาแล้วก็นั่งกลับไป   ซึ่งเป็นความรู้สึกที่น่ารักนะครับ   ผมต้องขอขอบคุณมา ณ  ที่นี้ด้วย  กำลังใจเล็ก ๆ น้อย ๆ ช่วยทำให้คนอย่างผมที่ต้องการทุ่มเททุกอย่างให้บ้านเมืองนี้มีความสุขใจที่จะทุ่มเททำงานต่อไปนะครับ ตอนนี้แข็งแรงแล้วครับ  ส่วนหูอาจจะยังไม่ฟื้นเต็มที่  หมอบอกว่าคงต้องใช้เวลาประมาณสัก 2 เดือนแต่ก็ดีขึ้นทุกวัน   ก็ต้องขอขอบคุณทุก ๆ ฝ่ายอีกครั้งนะครับ  
เฝ้าฯ รับเสด็จฯ  ในงานครบรอบ  100 ปีโรงเรียนนายร้อยตำรวจ  สามพราน

เมื่อวานนี้ผมได้ไปเฝ้าฯ รับเสด็จฯ  พระบาทสมเด็จพระเจ้าอยู่หัวและสมเด็จ     พระนางเจ้าฯ พระบรมราชินีนาถ  ซึ่งเสด็จพระราชดำเนินไปทรงเปิดอาคารเฉลิมพระเกียรติ  รัชกาลที่ 9 และร่วมพิธี         สวนสนามเนื่องในงานครบ 100 ปีที่โรงเรียนนายร้อยตำรวจ  สามพราน จังหวัดนครปฐม   ในฐานะที่ผมเป็นศิษย์เก่าที่นี่ด้วยนะครับ   เมื่อวานนี้ถือว่าเป็นอะไรที่ตำรวจต้องภูมิใจต้องสำนึกในพระมหากรุณาธิคุณของ     ล้นเกล้าทั้งสองพระองค์เป็นอย่างยิ่ง   และถ้าตำรวจสังเกตฉลองพระองค์ของพระบาทสมเด็จพระเจ้าอยู่หัวจะเห็นว่า ท่านทรงประดับปีกร่มตำรวจและเหรียญแม่นปืนโรงเรียนนายร้อยตำรวจ  ท่านทรงพระเมตตาต่อตำรวจมาก   ซึ่งตำรวจทุกคนควรจะต้องภาคภูมิใจและสำนึกในพระมหากรุณาธิคุณที่จะต้องทำงานถวายพระองค์ท่านอย่างเต็มที่  และเมื่อวานนี้เป็นการเสด็จฯ หลังจากที่พระองค์ท่านเคยเสด็จฯ เปิดโรงเรียนนายร้อยตำรวจ สามพรานมาแล้ว  ความจริงประวัติโรงเรียนนายร้อยตำรวจมีมายาวนานตั้งแต่ปี  2444   ซึ่งตั้งโรงเรียนตำรวจภูธรขึ้นที่จังหวัดนครราชสีมา  หลังจากนั้นก็ย้ายไปหลาย ๆ ที่และล่าสุดก็ย้ายไปที่โรงเรียนนายร้อยตำรวจ สามพราน  ใช้เวลาก่อสร้าง 4 ปี  และมาเปิดเมื่อปี 2499  ซึ่งพระบาทสมเด็จพระเจ้าอยู่และสมเด็จ       พระนางเจ้าฯ พระบรมราชินีนาถ  เสด็จฯ ไปทรงเปิดเมื่อปี 2499 มีพระบรมฉายาลักษณ์ที่ทรงประทับยืน         เมื่อครั้งเสด็จฯ  ไปทรงเปิดในปี 2499  คือ  46 ปีที่แล้ว จะมีกลุ่มต้นตาลอยู่  11 ต้น  และวันนี้ต้นตาลเหล่านั้นก็ยังอยู่เหมือนเดิม  ความสูงก็ไม่ได้เปลี่ยนไปมากนัก และเมื่อวานนี้พระองค์ท่านทรงประทับที่เดียวกันกับเมื่อ  46 ปีที่แล้ว  ที่ลานฝึกศรียานนท์ที่นักเรียนนายร้อยตำรวจใช้ฝึกทั้งหลาย  ก็เป็นบรรยากาศที่ดี    
ให้นำคำปฏิญาณตนกระจายไปยังตำรวจทุกหน่วยได้นำไปปฏิญาณ

แล้วก็มีการถวายสัตย์ปฏิญาณต่อหน้าพระพักตร์  นำโดยผู้บัญชาการตำรวจแห่งชาติ  รองผู้บัญชาการ  ผู้ช่วยและนักเรียนนายร้อยตำรวจ  ข้าราชการตำรวจหลายคนที่อยู่ที่นั่นได้นำปฎิญาณ   แต่สิ่งที่สำคัญคือคำปฏิญาณตน  วันนี้ผมขอพูดถึงตำรวจนิดหน่อยนะครับเพราะว่าตำรวจก็เป็นส่วนสำคัญของบ้านเมืองที่จะทำให้บ้านเมืองสงบสุขหรือว่าไม่สงบสุข  เพราะตำรวจมีกำลังถึง 2 แสนกว่าคนในประเทศไทย        คำปฏิญาณตนที่ผู้บัญชาการตำรวจแห่งชาตินำปฏิญาณตนเนื้อหาก็สรุปว่า  ตำรวจพร้อมที่จะเสียสละชีวิตและความสุขส่วนตนเพื่อรักษาไว้ซึ่งชาติ ศาสนา พระมหากษัตริย์  และความสงบสุขของประชาชน  คำปฏิญาณตนนี้ดีแต่ต้องซื่อสัตย์ต่อคำปฏิญาณตนและต้องปฏิบัติได้  ซึ่งผมคิดว่าในฐานะที่ผู้บัญชาการตำรวจแห่งชาติได้นำปฏิญาณแล้ว  อยากให้นำคำปฏิญาณตนนั้นลงไปในระดับผู้บัญชาการ  ผู้การ  นำไปยังหน่วยทุกหน่วยกระจายทั่วประเทศ และให้ตั้งพระบรมฉายาลักษณ์แล้วให้หัวหน้าหน่วยทุกหน่วยนำปฏิญาณตนเช่นกัน       เพื่อที่ตำรวจทุกคนจะได้มีจิตสำนึกแห่งการทำงานด้วยความเสียสละอย่างแท้จริง  เพราะไม่เช่นนั้น สังคมจะสงบได้ไม่เต็มที่ถ้าตำรวจทำงานไม่เต็มที่   อันนี้ผมก็จะสั่งการให้ผู้บัญชาการตำรวจแห่งชาติได้นำคำปฏิญาณตนนี้ไปให้หน่วยงานที่เหลือที่ไม่ได้ร่วมในพิธีการปฏิญาณตนเมื่อวานนี้นำไปปฏิญาณตนต่อ   เพราะเป็นคำปฏิญาณตนซึ่งเป็นหัวใจของการทำหน้าที่ตำรวจที่ดีของประชาชน 

พระบาทสมเด็จพระเจ้าอยู่หัวได้เสด็จฯ  พระราชทานกระบี่ให้นักเรียนนายร้อยตำรวจมา     ทุกรุ่น  รวมกันแล้วเป็นนายตำรวจประมาณ 9,000 กว่านาย  ท่านไม่ได้เสด็จฯ เพียง 2 ปี  ซึ่งทรงพระประชวรในปี 2518  สมเด็จพระนางเจ้าฯ พระบรมราชินีนาถเสด็จฯ แทนพระองค์ และปี 2532  สมเด็จพระบรมโอรสาธิราชฯ  สยามมกุฎราชกุมาร  เสด็จฯ แทนพระองค์  นอกนั้นเสด็จฯ พระราชทานกระบี่ด้วยพระองค์เองทุกปี   รวมแล้ว 9,000 กว่านาย   ซึ่งเห็นว่าตำรวจจะต้องทำงานถวายอย่างเต็มที่   ก็ขอบอกตำรวจทุกคนว่าเราจะต้องทุ่มเททำงานต่อไปนะครับ  
เตรียมสั่งการให้แยกแยะลักษณะอุบัติเหตุที่เกิดขึ้นทั้งหมดเพื่อหาแนวทางแก้ไข

ผมขอพูดเรื่องสงกรานต์นิดหน่อยครับ ผมเห็นประชาชนสนุกสนานกันมากปีนี้    ผมดีใจครับ  เพราะคนไทยได้เที่ยวกันคึกคักกันทุกที่ทุกจังหวัด  ไม่ว่าจะเป็นภาคใต้  ภาคอีสานและภาคเหนือโดยเฉพาะอย่างยิ่งที่เป็นมิติที่ดีคือมีการท่องเที่ยวกันมาก มีเศรษฐกิจเดินสะพัด  เพราะมีการใช้จ่ายกระจายไปทั่วประเทศซึ่งเป็นสิ่งที่ดี แต่สิ่งที่ผมเห็นภาพจากการดูโทรทัศน์คือสิ่งหนึ่งที่ผมอาจจะต้องขอร้องกันในปีหน้าก็คือ  เรื่องการปะแป้งสังเกตดูแล้วพวกหนุ่ม ๆ ชอบปะแป้งพวกสาว ๆ  ดูแล้วไม่ค่อยถูกประเพณีเท่าไหร่  ดูท่าทางก็ไม่ค่อยดี  แล้วก็แป้งนี่เยอะมาก ซึ่งการปะแป้งวิธีนี้น่าจะไม่ใช่เป็นประเพณีที่ถูกต้อง ปีหน้าคงต้องขอร้องกัน   อีกเรื่องหนึ่งครับตัวเลขอุบัติเหตุเป็นตัวเลขที่สูง   วันอังคารนี้ผมจะสั่งให้คณะกรรมการป้องกันอุบัติภัยแห่งชาติและหน่วยงานที่เกี่ยวข้องหลายหน่วยเอาลักษณะของอุบัติเหตุที่เกิดขึ้นทั้งหมดไปแยกรายละเอียด  แยกให้เห็นว่าอุบัติเหตุนั้นเป็นอุบัติเหตุที่เกิดจากอะไร  เกิดจากรถอะไร  เกิดจากการเมาหรือเรื่องของสัญญาณไฟจราจร  เรื่องของสภาพถนนหรือสภาพของรถ   เพื่อจะหาทางแก้ให้ถูกจุด  สมมติว่าเกิดจากการที่คนขับรถเมาหรือเปล่า  หรือสภาพของรถมีปัญหาหรือเปล่า   หรือบางครั้งอุบัติเหตุที่เกิดขึ้นมีหลายหมื่นคน  อาจจะเกิดจากว่ารถบางประเภทมีความไม่มั่นคงปลอดภัยหรือเปล่า  ซึ่งอย่างนี้ประเทศไทยเราไม่เคยแยกแยะ   ในต่างประเทศเขาจะพบตลอดเวลาว่ารถรุ่นนี้มีความไม่ปลอดภัยเรื่องอะไร  เขาสามารถเรียกกลับมาแล้วสั่งให้            โรงงานเอาคืนไปซ่อมใหม่แบบนี้ก็มี   แต่เรามีแต่สถิติเราไม่รู้อะไรมากกว่าสถิติเลย นี่คือสิ่งที่เราทำกันมาตลอด  เรามีสถิติเราทราบเราตกใจและเราก็เก็บ เราไม่มีการวิเคราะห์ว่าสถิตินำไปสู่ข้อมูล  ข้อมูลนำไปสู่ความรู้เพื่อการแก้ไขไม่มี  ตรงนี้ไม่เคยทำ  ผมจะสั่งให้มีการทำตรงนี้อย่างชัดเจนให้ละเอียดโดยย้อนไป 3 ปี   ซึ่งเราจะต้องทำไม่อย่างนั้นก็ไม่มีใครทำเรื่องนี้      
นายกเทศมนตรีนครลอนดอนนำนักลงทุนอังกฤษเข้าพบ

เมื่อวันพฤหัสบดีที่ 18 เมษายน Aderman  James  Michael  Oliver  ตำแหน่งเขาเรียกว่า 

Lord  Mayor  of  the  City  of   London  ซึ่งต่างกับพวก  Lord  Mayor  of  London   ท่านเป็นนายกเทศมนตรีแห่งนครลอนดอนมาพบผมที่ทำเนียบ   คนนี้เขามีหน้าที่ดูแลด้านของสถาบันการเงิน  ด้านเศรษฐกิจการลงทุนของนครลอนดอน  หน้าที่เขาต่างกับผู้ว่าราชการกรุงเทพมหานครของไทยนิดหน่อย  เขาก็มาคุยกับผมถึงความมั่นใจเพราะเขาพานักลงทุนจากอังกฤษมาด้วย   เพื่ออยากจะมาลงทุนในประเทศไทย  เขามาถามถึงความมั่นใจของเราว่าเรามั่นใจได้อย่างไรว่าเศรษฐกิจของเราจะดี  แล้วก็จะทำให้การลงทุนในประเทศไทยมีผลดี   ผมก็เลยเล่าให้เขาฟังถึงความก้าวหน้าในการที่เราได้ปรับโครงสร้างทางเศรษฐกิจทางด้านของธนาคาร  การตั้งบรรษัทบริหารสินทรัพย์ไทย   การที่เราเดินยุทธศาสตร์ระหว่างประเทศในการที่จะส่งเสริมให้เอเชียผนึกกำลังเป็นปึกแผ่น แล้วเราร่วมกับอินเดีย    จีน  ญี่ปุ่น   ที่จะจัดตั้งเขตการค้าเสรีในบางเรื่องต่อกัน  เราก็แก้ปัญหาลงในระดับรากหญ้าหรือปัญหาชุมชนต่าง ๆ เรามั่นใจในตัวเองแม้จะกระทั่งว่าเราพร้อมที่จะลงทุนคู่กับต่างประเทศที่เข้ามาลงทุน   โดยรัฐบาลพร้อมจะร่วมลงทุนไม่เกิน  25%  ที่เราเรียกว่า  Macthing  Fund  ที่เราทำกับสหรัฐอเมริกาไปแล้ว  ซึ่งเขาก็สนใจมาก   ก็เป็นแนวทางหนึ่งที่เขาสนใจจะมาลงทุนในประเทศไทยต่อไป  

 
จะเดินทางเยือนประเทศอังกฤษอย่างเป็นทางการในเดือนพฤษภาคมที่จะถึงนี้

ผมได้รับการเชิญจากท่านนายกรัฐมนตรีโทนี่  แบลร์  ให้ไปเยือนอังกฤษอย่างเป็นทางการ

ระหว่างวันที่  12-16  พฤษภาคม  2545   เรื่องนี้ได้ติดต่อไว้นานแล้วพอดีว่างพร้อม ๆ กันในช่วงนั้นก็จะไป  เพราะเนื่องจากว่าในเดือนกันยายนผมจะต้องไปประชุม ASEM หรือเรียกว่าการประชุมสุดยอดผู้นำยุโรปกับอาเซียนจะต้องประชุมร่วมกันในเดือนกันยายน  ผมควรจะมีความคุ้นเคยกับหัวหน้ารัฐบาลประเทศหลัก ๆ ไว้ก่อน  เพื่อที่การพูดคุยกันในช่วงประชุม  ASEM นั้นจะได้เกิดประโยชน์กับประเทศเราให้มากที่สุด  ก็เลย  จำเป็นจะต้องเดินทาง  ผมเดินทางไปอเมริกาแล้วไปเอเชียหลายประเทศแล้ว  แต่ทางยุโรปยังไม่ได้ไปเลย  เพราะฉะนั้น  ผมจะต้องมีแนวร่วมในยุโรปหลายอย่างในการที่จะผลักดันบางเรื่อง  เพราะวันนี้ยุโรปเป็นตลาดใหญ่ของประเทศไทย  เราส่งออกไปยุโรปและเราถูกกีดกันหลายเรื่องซึ่งเราก็กำลังเจรจาต่อรองกันหลายเรื่อง  เราจึงต้องมีแนวร่วมในการที่จะผลักดันอะไรบางอย่างเหมือนกัน   ถ้าไม่อย่างนั้นเราไม่รู้จักใครเป็นส่วนตัวบ้างเลย  หรือไม่มีความคุ้นเคยกันพูดคุยกันได้ยกหูโทรศัพท์กันได้  เวลาถูกกีดกันทางการค้าก็เกิดความเสียหาย ผู้ส่งออกบางทีเจ้าหนึ่งเสียหายเป็นหลายร้อยล้าน  หรือบางทีส่งออกไม่ได้เลย  อย่างกุ้งเราส่งออกปีหนึ่งเป็นแสนล้านเสียหายทีหนึ่งก็หนัก  ก็จำเป็นที่จะต้องเดินทางไปให้เกิดความคุ้นเคยสร้างความเป็นหุ้นส่วนทางยุทธศาสตร์ต่อกัน  เพื่อที่จะทำให้เรามีความมั่นคงทางด้านการตลาด  ทางด้านการวางเศรษฐกิจร่วมกันได้   อันนี้เป็นเรื่องที่ต้องเรียนว่า  ไม่ได้เป็นการที่จะไปกำหนดเวลาว่าจะต้องไปตรงนั้นตรงนี้  แต่บังเอิญว่าของอย่างนี้ต้องว่างพร้อมกันเพราะเป็นการเยือนอย่างเป็นทางการ 

 
พม่าให้ความร่วมมือในการแก้ไขปัญหายาเสพติดเป็นอย่างดี

                                เมื่อวานนี้ก็มีการประชุมเพื่อเตรียมการรับแขกต่างประเทศที่สำคัญอีกหนึ่งท่านที่จะเดินทางมาเยือนประเทศไทย  ระหว่างวันที่ 23-26 เมษายน  2545  คือพลเอกหม่อง  เอ  รองประธานสภาสันติภาพและการพัฒนาแห่งรัฐ  สหภาพเมียนมาร์   ก็ถือว่าเป็นบุคคลเบอร์ 2 ของประเทศ  เบอร์ 1 ของเขาคือพลเอกตัน ฉ่วย   ก็มาในฐานะแขกของรัฐบาล   พลเอกหม่องเอเป็นบุคคลที่สำคัญของพม่าไม่ได้มาเมืองไทย  10 กว่าปีและค่อนข้างจะมีความรู้สึกอะไรบางอย่างที่ไม่ค่อยเข้าใจซึ่งกันและกัน   ตอนหลังจากที่ผมไปเยือนพม่าก็พูดคุยกันถูกอัธยาศัยกัน  ผมก็เลยเชิญมาและครั้งนี้เขาก็เลยมาเยือนประเทศไทยอย่างเป็นทางการ   ก็คงจะมีการพูดคุยกันในหลายเรื่อง  เขาเองก็ให้ความร่วมมือดีมาก  โดยเฉพาะเรื่องยาเสพติดร่วมมือดีขึ้นทุกวัน   มีอยู่ครั้งหนึ่งเมื่อไม่นานมานี้ผมได้รับแจ้งจากญาติพี่น้องของคนไทย 4-5 คนที่ถูกพวกว้าเอาไปขังไว้  พอผมบอกไปเขารู้เขาโกรธมากรีบสั่งให้ปล่อยตัวกลับมาเลย   บอกไป 5 คนปล่อยมา  8 คน  อีก 3 คนที่เพิ่มมาเราไม่รู้แต่มีอยู่ 8 คนเขาก็ส่งกลับมาหมด  ความร่วมมือดีมาก   ตอนนี้ก็จะร่วมมือกันอีกหลายเรื่อง   โดยเฉพาะอย่างยิ่งผมก็วางยุทธศาสตร์ว่าบางอย่างที่เราต้องไปซื้อจากประเทศไกล ๆ เราขาดแคลนอยู่ทำไมไม่ส่งเสริมให้ประเทศเพื่อนบ้านอย่างพม่าเขาปลูก  เช่น  เรานำเข้าถั่วเหลือง  ทำไมต้องไปนำเข้าถึงอเมริกา  ทำไมไม่ส่งเสริมให้พม่าปลูก   เขาจะได้เอาแรงงานของเขาที่หนีเข้ามาในประเทศไทยกลับไปทำไร่ถั่วเหลืองแล้วเรารับซื้อกลับมา  เราขาดแคลนอยู่มากทีเดียว   เพราะตอนนี้การเลี้ยงสัตว์ที่ส่งออกของเรากำลังเติบโตมาก  เราก็น่าจะส่งเสริมให้เขาทำ   ก็จะทำให้ได้ผลหลายต่อ 1. เรื่องแรงงานเถื่อนลด   2.เรื่องยาเสพติด   ท่านเชื่อมั๊ยครับ      ยาบ้านี่  คนผลิตขายในว้าขายได้เม็ดหนึ่ง 3 บาท  เพราะฉะนั้น  คนผลิตซึ่งเป็นคนส่วนใหญ่ได้เงินนิดเดียว  การปลูกพืชทดแทนที่พระบาทสมเด็จพระเจ้าอยู่หัวและสมเด็จพระศรีนครินทราบรมราชชนนีทรงทำมาโดยตลอด  ทำให้การปลูกฝิ่นในภาคเหนือบริเวณสามเหลี่ยมทองคำหายหมดเลย  เช่นเดียวกันครับถ้าเรามีการ ส่งเสริมให้พม่าได้มีการปลูกพืชบางอย่างที่เราขาดแคลน  และเราต้องซื้อจากประเทศอื่น  เราก็ได้หลายต่อ   ซึ่งความจริงแล้วยาเสพติดที่มันแพงเพราะการขน  มันเสี่ยงกับการถูกจับ  ถูกฆ่า  ถูกยิง และก็มีมาเฟียมีอะไรหลายอย่าง มันไปแพงตรงนั้น เพราะฉะนั้น  คนที่ผลิตจริงๆ  ได้นิดเดียว   เขาสามารถผลิตอย่างอื่นก็ได้ก็จะได้เงินเหมือนกัน  ถ้าเขาขายได้หรือมีที่ขาย   ดังนั้น  การปลูกพืชทดแทนที่เหมาะสมเป็นสิ่งที่สำคัญ   เราได้เริ่มโครงการแรกที่บ้านยองข่า เราทดลองแล้ววันนี้โครงการของแม่ฟ้าหลวง คุณชายดิศนัดดา   ดิศกุล  ได้ช่วยทำให้อย่างเต็มที่ร่วมกับทางพม่า  เพื่อจะเริ่มโครงการปลูกพืชทดแทนไปแล้ว   ทีนี้เราก็จะทำในแผนงานที่ใหญ่ขึ้น  เพื่อที่จะทำให้ลดปัญหาเรื่องแรงงานเถื่อน   ลดปัญหาเรื่องยาเสพติดต่อไป   ปัญหายาเสพติดต้องทำหลาย ๆ ด้านไม่ใช่ทำด้านใดด้านหนึ่ง  ก็คงมีอีกหลายเรื่องที่จะร่วมกัน เขาพร้อมที่จะให้ความร่วมมือกับไทยในทุก ๆ ด้านไม่ว่าจะเรื่องประมง  เรื่องแก๊ส  เรื่องอะไรเขาพร้อมหมด  และเราเองก็ต้องมีน้ำใจกับเขาในเชิงของการช่วยกันพัฒนา  ถ้าประเทศเพื่อนบ้านไม่ลำบากมากเกินไป  มันก็จะไม่มีปัญหากระฉอกเข้ามาในประเทศไทยเรา  อันนี้ก็เป็นสิ่งที่เรากำลังจะพูดคุยกันในช่วงที่เขามาเยือนประเทศไทย

 ส่งเสริมอุตสาหกรรมอาหารให้มีมาตรฐานสากลในระบบเดียวกัน

                                อีกเรื่องหนึ่งที่เมื่อวานนี้ผมได้ประชุมกับภาคเอกชน  ผมจะประชุมสัปดาห์ละครั้ง เพื่อให้เขาเอาปัญหาที่มีอยู่มาเสนอ รัฐบาลก็จะช่วยผลักดันแก้ไขเพื่อจะให้ภาคเอกชนสามารถที่จะค้าขายได้ดี  ส่งออกได้ดีให้เป็นรายได้ของประเทศ  ให้เกิดการจ้างงาน  ให้เกิดการสร้างรายได้ให้กับประชาชนให้กับประเทศ  เพราะว่าถ้าภาคเอกชนมีรายได้ดีเขาก็เสียภาษี ถ้าภาคเอกชน บริษัททุกบริษัทกำไร  รัฐบาลได้มากกว่าผู้ถือหุ้นเพราะรัฐบาลเก็บภาษีมูลค่าเพิ่ม  7% เก็บภาษีเงินได้ของลูกจ้าง  เก็บภาษีเงินได้นิติบุคคล  และถ้าปันผลก็เก็บภาษีเงินปันผลอีก   แล้วปันผลเสร็จมีเงินไปฝากแบงก์ก็เก็บภาษีดอกเบี้ยอีก  เพราะฉะนั้น ภาษีที่รัฐบาลเก็บทั้งหลายได้มากกว่าผู้ถือหุ้นได้รับจากการปันผลเสียอีก  อันนี้เป็นสิ่งที่รัฐบาลต้องส่งเสริมให้ธุรกิจเข้มแข็งทุกคน  เพราะถ้าธุรกิจไทยเข้มแข็งประเทศไทยก็ต้องเข้มแข็ง  รัฐบาลก็จะให้อุตสาหกรรมทุกอุตสาหกรรมหรือธุรกิจทุกประเภทเขาไปนั่งคุยกันเอง   คุยกันจนตกผลึกว่าเขามีปัญหาอะไร  แล้วคิดว่ารัฐบาลควรทำอะไรเขาก็นำมาเสนอ ทุกวันศุกร์ผมจะให้มาพบ 1 ชั่วโมงครึ่งต่อหนึ่งอุตสาหกรรม

                                สัปดาห์นี้เขามาเรื่องอุตสาหกรรมอาหาร  ปัจจุบันอุตสาหกรรมอาหารมีมูลค่าการส่งออก  442,000 ล้านบาทต่อปี   อุตสาหกรรมอาหารนี่เราได้เนื้อ ๆ เลย  เรานำเข้าน้อยเป็นของที่ผลิตในประเทศแล้วส่งออกไป  เรามีส่วนผสมของการนำเข้า เช่น  อาหาร  ยา  หีบห่ออะไรบางอย่างบ้าง  นิดเดียวคือส่วนที่เป็น    มูลค่าเพิ่มที่เป็นของในประเทศมากเหลือเกิน เพราะฉะนั้น  อุตสาหกรรมนี้เป็นอุตสาหกรรมที่ต้องส่งเสริมเพราะไปช่วยเกษตรกร  ไปช่วยผู้ใช้แรงงาน  เขาบอกว่าถ้าส่งเสริมตามที่เขาขอมาเขาเชื่อว่าอีก 5 ปีข้างหน้า จาก 442,000  ล้านบาท จะเพิ่มเป็น 1 ล้านล้านบาท  เขาบอกไม่ยากนักซึ่งเป็นสิ่งที่ดี  เขาก็ต้องการให้มีการแก้ไขปัญหาโดยการที่ให้มีระบบที่เขาเรียกว่ามาตรฐานระดับสากลในระบบเดียวกันเป็น Single Safety  Standard ซึ่งจะต้องรวมเอาระบบเรื่องของศูนย์ควบคุมคุณภาพอาหารเพื่อการส่งออกมาไว้ที่เดียวกัน เอาหน่วยงานที่เกี่ยวข้องในการดูแลพวกนี้ไม่ว่าจะเป็นจากกระทรวงเกษตรและสหกรณ์   อุตสาหกรรม   วิทยาศาสตร์เทคโนโลยีและสิ่งแวดล้อม  สาธารณสุข  ต้องเอามารวมเป็นหน่วยงานเดียวกันเพื่อทำเรื่องของมาตรฐานความปลอดภัยของอาหารอยู่ที่เดียวกันให้ได้   ใครไม่ยอมไม่ได้ต้องยอม  เพราะไม่เช่นนั้นจะมาต่างคนต่างอยู่ต่างคนต่างมีอาณาจักรของตัวเองของส่วนราชการนั้นส่วนราชการนี้แล้วให้คนเดินทีละโต๊ะไม่เอาเลิก  ผมได้สั่งการไปแล้วจะรีบแก้ไขเรื่องนี้ให้เร็วที่สุดให้เวลาเขา 2 เดือนต้องจบ และจัดตั้งเป็นศูนย์บริการ ณ จุดเดียว ก็จะทำให้ระบบการส่งออกอาหารคล่องตัวขึ้นและอาหารจะมีมาตรฐานดีขึ้น แล้วผมก็ได้สั่งการไปให้นำรายชื่อสารเคมีทั้งหลายที่เป็นสารอันตรายสารที่ประเทศที่พัฒนาแล้วห้ามใช้  ถ้าปนอยู่ในอาหารอะไรให้สั่งห้ามนำเข้าประเทศไทย  ผมบอกว่าประเทศไทยไม่ใช่เป็นหนูทดลอง  เพราะฉะนั้น  สารเคมีใด ๆ ไม่ว่าจะเป็นยาฆ่าแมลง  สารผสมอาหารหรือยาอะไรก็แล้วแต่  ที่ประเทศที่เขาบอกว่าเจริญแล้วห้ามใช้เราก็ต้องไม่ใช้ เช่นกัน  ไม่ใช่ว่าเราเป็นประเทศหนูทดลองยา  คนอื่นไม่ใช้เราก็ให้ใช้อย่างนี้ไม่ได้  ผมบอกไม่เอาห้ามเด็ดขาด  เพราะประเทศไทยเราก็เป็นคนเหมือนคนอื่น  เราก็ต้องรักษาความปลอดภัยของคนของเราเช่นกัน  อันนี้ก็ได้สั่งการไปแล้วก็จะเตรียมประกาศไปเรื่อย ๆ  อันไหนที่ลักลอบเข้ามาก็ต้องจัดการ

 
สั่งให้ทบทวนการคำนวณตัวเลขการใช้ไฟฟ้าทั้งหมดให้ละเอียดก่อน 30 เมษายน

ขอเรียนอีกเรื่องครับเมื่อวานนี้ได้มีการประชุมเรื่องไฟฟ้าไปเบื้องต้น  ก็ได้สั่งให้ผู้ว่าการการไฟฟ้าฝ่ายผลิตแห่งประเทศไทยให้เอาตัวเลขชัด ๆ ของสภาพของโรงไฟฟ้าของการไฟฟ้าฝ่ายผลิตฯ วันนี้ว่ามีสภาพจริง ๆ ที่สามารถผลิตไฟได้จริง ๆ อยู่เท่าไหร่และรับซื้อไฟฟ้าเอกชนไว้แล้วเท่าไหร่ และเราใช้จริง ๆ  เท่าไหร่  และเราจะใช้ต่อไปคาดว่าอีกประมาณเท่าไหร่และเมื่อไหร่เราจำเป็นต้องมีโรงไฟฟ้าขึ้นมา  เพราะวันนี้เท่าที่ผมดูตัวเลขเรามีโรงไฟฟ้ามีปริมาณไฟฟ้าสำรองเกินความจำเป็น  แล้วถ้าเรายังเกินความจำเป็นแล้วสร้างอีกก็จะเกินความจำเป็นมากขึ้นไปอีก  เงินที่ลงทุนก็จะจมลงไปอีก จมแล้วใครเป็นคนรับภาระ โน้นครับประชาชนทั้งประเทศไปอยู่ในภาคไฟฟ้าเพราะฉะนั้นอะไรที่ยังไม่ถึงเวลาลงทุนต้องยังไม่ลงทุน  เมื่อถึงเวลาลงทุนก็ลงทุน  ถ้าลงทุนเร็วดอกเบี้ยก็เป็นค่าไฟ ทุกอย่างจะไปอยู่ที่ค่าเอฟที  เพราะฉะนั้น วันนี้ผมจะต้องคำนวณตัวนี้ให้ละเอียด  เลยสั่งให้ไปคำนวณใหม่ให้ชัดแล้วนำมาสู่การปรับนโยบายการรับซื้อไฟฟ้าภาคเอกชน  เพราะว่านโยบายการซื้อไฟฟ้าภาคเอกชนนั้นได้ใช้ตัวเลขในวันที่เศรษฐกิจดีอยู่แล้วคำนวณว่าการใช้ไฟฟ้าจะต้องเติบโตรวดเร็วอย่างนั้น ๆ  แต่พอหลังจากเศรษฐกิจตกได้ทบทวนตัวเลขแล้ว แต่ไม่ได้ทบทวนนโยบายการรับซื้อไฟฟ้า  นี่คือสิ่งที่เกิดขึ้นเท่าที่ผมสำรวจพบ   ก็เลยบอกว่าให้ไปดูตัวเลขตรงนี้  แล้วต้องเอาให้ผมเห็นตัวเลขทั้งหมดก่อนวันที่  30 เมษายน  และหลังจากนั้นผมจะใช้เวลาไม่นานนักตัดสินใจ  ผมจะทำให้ดีที่สุดเพราะผมถือว่าประเทศชาติสำคัญที่สุดเรื่องอื่นเรื่องเล็ก  การประท้วงไม่ประท้วงนั้นทุกอย่างต้องมีเหตุผล ไม่ใช่ว่าประท้วงแล้วต้องเชื่อฟังตลอด ประท้วงฟังแต่ฟังแล้วเชื่อไม่เชื่อต้องรวมทั้งหมด ไม่ใช่เรื่องใดเรื่องหนึ่ง   ต้องรวมเหตุทั้งหมด    ก็ขอเรียนให้ทราบว่าผมจะนึกถึงประโยชน์ของประชาชนทั้งประเทศเป็นหลัก 
การจัดตั้งระบบการแพทย์ฉุกเฉินในพื้นที่ต่าง ๆ ทั่วประเทศ 
ขอเรื่องสั้น ๆ อีกเรื่องหนึ่งครับ  เป็นความพยายามที่ต้องขอชมเชยกระทรวงสาธารณสุขที่พยายามจะให้บริการประชาชนในเชิงรุกมากขึ้น  โดยการตั้งศูนย์นำร่อง 31 จังหวัดเป็นระบบแพทย์ฉุกเฉินในพื้นที่ที่ไว้คอยช่วยเหลือประชาชน เวลามีเหตุก็ใช้โทรศัพท์หมายเลข 1669  ทั่วประเทศ  อยู่ที่ไหนก็หมุน  1669 เพื่อที่จะแจ้งกรณีฉุกเฉินจะมีรถพยาบาลไปรับมาส่งโรงพยาบาล  ซึ่งจะทดลอง 31 จังหวัดคือ  จังหวัดนนทบุรี  อยุธยา  ปทุมธานี  อ่างทอง  สระบุรี  สิงห์บุรี  ชลบุรี  เพชรบุรี  ราชบุรี  กาญจนบุรี  สมุทรสาคร  นครราชสีมา  บุรีรัมย์  มหาสารคาม  ขอนแก่น  สกลนคร  อำนาจเจริญ  อุบลราชธานี  หนองคาย  นครสวรรค์  อุทัยธานี  พิษณุโลก  กำแพงเพชร  เชียงใหม่  พะเยา  สุราษฎร์ธานี  ชุมพร  กระบี่  สงขลา  ปัตตานี  และกรุงเทพมหานคร   โดยเป็นการให้บริการฟรี   กระทรวงสาธารณสุขก็จะแบ่งเงินจากโครงการ 30 บาท ไป 450 ล้านบาทไปทำเรื่องนี้  แล้วจะเพิ่มบริการให้ครอบคลุมพื้นที่ทั่วประเทศ  เป็นบริการเชิงรุกขึ้นมาไม่ใช่ว่า 30 บาทแล้วบริการไม่ดีอย่างที่คนพูด พยายามปรับปรุงการบริการไปเรื่อย ๆ  แต่ของใหม่อาจจะคลุกคลักบ้างแต่คนส่วนใหญ่ได้ประโยชน์   

รัฐบาลสนับสนุนนายสุรินทร์  พิศสุวรรณ  เข้าชิงตำแหน่งข้าหลวงใหญ่ด้านสิทธิมนุษยชนของสหประชาชาติ

ขอปิดท้ายครับขอแสดงความยินดีกับคุณสุรินทร์  พิศสุวรรณ  ซึ่งรัฐบาลสนับสนุนที่จะเสนอชื่อชิงตำแหน่งข้าหลวงใหญ่ด้านสิทธิมนุษยชนของสหประชาชาติ  ซึ่งตำแหน่งจะว่างลงในเดือนกันยายนนี้  ก็มีการเสนอมา 4 – 5 ประเทศ ทั้งนี้ก็แล้วแต่ท่านเลขาธิการสหประชาชาติจะเป็นคนตัดสินใจ   ซึ่งผมก็จะสนับสนุนเต็มที่   และในฐานะที่คุ้นเคยกันส่วนตัวกับท่านเลขาธิการสหประชาชาติ  ผมก็จะทำหนังสือส่วนตัวสนับสนุนไปด้วย  เพราะว่าคุณสุรินทร์เองเคยเป็นรัฐมนตรีช่วยว่าการกระทรวงการต่างประเทศตอนที่ผมเป็นรัฐมนตรีว่าการกระทรวงการต่างประเทศ  เคยทำงานด้วยกันรู้ฝีมือว่าเป็นคนที่มีความรู้ความสามารถ  ภาษาอังกฤษดีมากดีกว่าผมเยอะ  และก็เรียนหนังสือจบมาทางนี้โดยตรง  ก็จบมาทางด้านการต่างประเทศ โดยตรง  เป็นด็อกเตอร์จากมหาวิทยาลัยฮาร์วาร์ด  เป็นบุคลากรที่รัฐบาลจะสนับสนุนให้เข้าไปชิงตำแหน่งนี้  ถ้าได้มาก็ถือว่าเป็นความภูมิใจที่เรามีคนไทยได้ไปดำรงตำแหน่งที่สำคัญ ๆ  ในเวทีระหว่างประเทศ   ทุกเวทีในต่างประเทศถ้าหากว่าคนไทยมีความสามารถพอมีศักยภาพพอที่จะแข่งได้  รัฐบาลก็จะสนับสนุน  ผมไม่เคยมองว่าคุณสุรินทร์เป็นพรรคประชาธิปัตย์  แต่ผมมองว่าคุณสุรินทร์คือคนไทยความเป็นคนไทยยิ่งใหญ่ที่สุด  เพราะฉะนั้น เราก็พร้อมจะสนับสนุนจะสนับสนุนทั้งเป็นทางการและการส่วนตัวด้วยนะครับก็ขอเรียนให้พี่น้องประชาชนทราบว่ามีโอกาสลุ้นครับ  เพราะว่าคู่แข่งส่วนใหญ่ก็เป็นรัฐมนตรีต่างประเทศเช่นกัน   น่าจะมีโอกาสสู้ไหวนะครับ

ก็ขอขอบคุณพี่น้องประชาชนอีกครั้งครับที่ติดตามรับฟังรายการนี้มาโดยตลอด  สวัสดีครับ

 

-------------------------------------------------

ฝ่ายวิเคราะห์ข่าว   สำนักโฆษก

จินตนา/ถอดเทป/พิมพ์