คำกล่าวของ พ.ต.ท. ทักษิณ ชินวัตร นายกรัฐมนตรี

ในโอกาสเป็นประธานในพิธีเปิดโรงพยาบาลจิตเวชสระแก้ว

และศูนย์จิตสังคมบำบัดภาคตะวันออก

ณ โรงพยาบาลจิตเวชสระแก้ว จังหวัดสระแก้ว

วันจันทร์ที่ 1 เมษายน 2545  เวลา 17.00 น.

---------------------------------------

ประธานกรรมการที่ปรึกษานายกรัฐมนตรี (นายเสนาะ เทียนทอง)

รัฐมนตรีว่าการกระทรวงสาธารณสุข (นางสุดารัตน์ เกยุราพันธุ์)

รัฐมนตรีช่วยว่าการกระทรวงสาธารณสุข (นายสุรพงษ์ สืบวงศ์ลี)

ผู้บริหารกระทรวงสาธารณสุข

ผู้ว่าราชการจังหวัดสระแก้ว

พี่น้องประชาชน และ

ผู้มีเกียรติที่เคารพรักทุกท่าน

                    ผมมีความยินดีที่ได้มาเป็นประธานในพิธีเปิดโรงพยาบาลจิตเวชสระแก้ว และศูนย์จิตสังคมบำบัดภาคตะวันออกอย่างเป็นทางการในวันนี้

                              การที่กรมสุขภาพจิตได้จัดตั้งโรงพยาบาลจิตเวชสระแก้วขึ้น เพื่อให้บริการด้านสุขภาพจิต และจิตเวชแก่ประชาชนในเขตภาคตะวันออก เป็นเรื่องที่มีความสำคัญและจำเป็นอย่างยิ่ง เพราะปัจจุบันปัญหาสุขภาพจิตนับวันจะทวีความรุนแรงมากขึ้น และเป็นปัญหาไม่เพียงแต่สำหรับผู้ป่วยและครอบครัวเท่านั้น ยังเป็นภาระของสังคมที่จะต้องดูแลและทำให้สังคมอ่อนแอลงด้วย นอกจากนี้ ปัญหาสุขภาพจิตยังนำไปสู่การฆ่าตัวตาย และการทำร้ายผู้อื่น รวมทั้งยังเป็นสาเหตุให้ปัญหาต่างๆ ตามมาอีกมากมาย ไม่ว่าจะเป็นปัญหายาเสพติด หรือปัญหาอาชญากรรม เป็นต้น

                              การเร่งรัดให้มีการจัดตั้งสถานบำบัดยาเสพติดควบคู่ไปกับการป้องกันและการปราบปรามนั้น ถือเป็นแนวทางหนึ่งของรัฐบาลในการทำสงครามกับยาเสพติด โดยเฉพาะปัญหายาบ้าที่กำลังแพร่ระบาดอย่างรุนแรงในขณะนี้ จึงเป็นที่น่ายินดียิ่ง ที่โรงพยาบาลจิตเวชสระแก้วได้ก่อตั้งขึ้น และได้ร่วมมือกับหน่วยงานต่างๆ ในการจัดตั้งศูนย์จิตสังคมบำบัดภาคตะวันออก เพื่อเป็นสถานบำบัดรักษาและฟื้นฟูสภาพผู้ที่ติดยาเสพติดด้วย ความร่วมมือในลักษณะนี้ถือว่าเป็นแบบอย่างที่ดีของการทลายกำแพงระหว่างหน่วยงาน กรม กอง ต่างๆ เพื่อทำงานร่วมกัน โดยยึดถือเป้าหมายเป็นที่ตั้ง และร่วมมือกันเพื่อไปสู่จุดมุ่งหมายเดียวกัน

                              ผมขอขอบคุณผู้ที่มีส่วนร่วมในการจัดตั้งและดำเนินการของโรงพยาบาลจิตเวชสระแก้ว  และศูนย์จิตสังคมบำบัดภาคตะวันออกแห่งนี้ โดยเฉพาะอย่างยิ่ง ท่านเสนาะ เทียนทอง ผมขออาราธนาคุณพระศรีรัตนตรัยและอำนาจศักดิ์สิทธิ์ในสากล โปรดดลบันดาลให้ทุกท่านประสบความสุข ความเจริญ มีขวัญ กำลังใจ และสุขภาพกาย ใจ ที่เข้มแข็ง มีความมุ่งมั่น สามัคคี ร่วมแรงร่วมใจกันปฏิบัติงานเพื่อพัฒนาโรงพยาบาลให้เจริญรุดหน้า และเป็นที่พึ่งพาของพี่น้องประชาชนในด้านสาธารณสุขและด้านอื่นๆ สืบไป ขอขอบคุณครับ

---------------------------------------

ฝ่ายประชาสัมพันธ์และเผยแพร่ สำนักโฆษก

อภิญญา ตันติรังสี /ถอดเทป/พิมพ์

พาณี รัตนยันต์ /ตรวจ