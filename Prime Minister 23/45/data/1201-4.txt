

คำกล่าวของ พ.ต.ท. ทักษิณ ชินวัตร นายกรัฐมนตรี

ในโอกาสให้โอวาทแก่เยาวชนที่เข้าร่วมโครงการสภาเยาวชนแห่งชาติ

ของกระทรวงศึกษาธิการ

ณ ห้องประชุม 501 ตึกบัญชาการ ทำเนียบรัฐบาล

เมื่อวันเสาร์ที่ 12 มกราคม 2545  เวลา 11.00 น.

----------------------------------------

                                ท่านรัฐมนตรีว่าการกระทรวงศึกษาธิการ (นายสุวิทย์ คุณกิตติ) ท่านรัฐมนตรีช่วยว่าการกระทรวงศึกษาธิการ (นายจำลอง ครุฑขุนทด และนางสิริกร มณีรินทร์) Mr. Gamimi Abeysekera ผู้แทน   องค์การยูนิเซฟประจำประเทศไทย ท่านผู้มีเกียรติที่เคารพ น้องๆ สมาชิกสภาเยาวชนแห่งชาติ

                                วันนี้ ผมดีใจที่ได้มาฟังถึงแม้จะเป็นช่วงท้าย แต่ผมได้ฟังน้องๆ สมาชิกสภาเยาวชนแห่งชาติ   มาแล้วครั้งหนึ่งที่ผมจัดเมื่อประมาณสองปีกว่าที่ผ่านมา ซึ่งครั้งนี้เป็นครั้งที่สองที่จัดโดยรัฐบาล เมื่อครั้งที่ผ่านมาจัดด้วยค่าใช้จ่ายส่วนตัว เพราะว่าความตั้งใจคือ ขณะนี้โลกเปลี่ยนไปมาก เกิดช่องว่างทางด้านความเข้าใจ ความรู้ ระหว่างชนชั้นของอายุของคนมากขึ้น ฉะนั้น ในโลกยุคใหม่นี้ได้มีการเปลี่ยนแปลงวิธีคิดจากเดิมที่ผู้ใหญ่มักจะเป็นศูนย์กลาง และสั่งให้เด็กทำอะไรก็ได้ตามที่ผู้ใหญ่คิด ได้ถูกเปลี่ยนมาเป็นต้องฟังเด็กคิด เพราะว่าวิธีคิดหรือ     การรับรู้ของเด็กปัจจุบันต่างกับรุ่นผู้ใหญ่มากพอสมควร ได้มีการเปลี่ยนวิธีคิดแบบนี้ไปมาก

                                บางครั้งที่แน่นอนที่คนเราพอทำงานถึงจุดหนึ่งมีความสำเร็จ แล้วเกิดความมั่นใจในตนเอง    จึงคิดว่าความรู้ของเด็กๆ หรือสิ่งที่เด็กๆ คิดนั้น ไม่น่าฟัง หรือเด็กตามใจตนเอง เด็กอยากจะเป็นอย่างที่        เด็กต้องการ ความจริงแล้วค่อนข้างจะผิด

                                ฉะนั้น ผมดีใจที่ได้ฟังในช่วงท้ายเกี่ยวกับข้อสรุป และจากการประมวลดูโครงการทั้งหมด 10+1 เห็นได้ชัดว่าพวกน้องๆ ได้เข้าใจโลกนี้ดีมากพอสมควร เพราะได้พูดถึงสิ่งที่เป็นรากเหง้าของความแข็งแกร่งของประเทศเรา หรือของสังคมเรา นั่นคือวัฒนธรรมและคุณธรรม ทางกายภาพคือสิ่งแวดล้อม สิ่งดีงามที่เรามีเหล่านี้ เราต้องรักษาไว้

                                สิ่งเหล่านี้นำไปสู่เรื่องของการมองอนาคตว่าอนาคตต้องมีคำว่า การศึกษา เทคโนโลยี และ  ความก้าวหน้าทางวิทยาศาสตร์ ขณะเดียวกันน้องๆ ต้องมีคำว่าโลก คือเราไม่ได้อยู่คนเดียว เราเป็นส่วนหนึ่ง   ของโลก ฉะนั้น ถ้าเราปรับตัวของเราไม่ได้ โอกาสข้างหน้าเราก็พ่ายแพ้

                                จากการที่ผมเข้ามาเป็นนายกรัฐมนตรี ผมได้เห็นปัญหาหลายอย่าง และได้มองการเปลี่ยนแปลงของโลก ตัวผมเองห่วงรุ่นลูกๆ หลานๆ เพราะหากว่าเมื่อใดผู้ใหญ่ยังคิดที่จะทำให้ตนเองมีความสุข มีความสบายในขั้นนี้แล้วเพียงพอ ไม่คิดว่าจะวางอนาคตที่ดีไว้ให้ลูกหลาน ไม่ว่าผู้ใหญ่คนนั้นจะเป็นพ่อแม่ เป็นข้าราชการ    เป็นผู้บริหารองค์กรเอกชน หรือเป็นผู้บริหารประเทศ ถ้าไม่คิดว่าจะวางระบบรากฐานที่ดีไว้ให้แก่เยาวชน และ    วางโดยไม่คำนึงถึงว่าเขาคิดอย่างไร และเขาอยากจะเห็นว่าภารกิจของผู้ใหญ่ควรจะเป็นอย่างไร นี่คือสิ่งที่ขาดไป

                                การมีสภาเยาวชนแห่งชาติที่เกิดขึ้นทั้งสองครั้งนั้น ได้สะท้อนวิธีคิด ซึ่งทำให้ผู้ใหญ่ได้ตระหนักว่าพลังสมองของเด็กรุ่นหลังนั้น เป็นพลังสมองที่แรง แต่แน่นอนว่าไม่มีสิ่งไหนที่ดีทั้งหมดและเลวทั้งหมด       พลังสมองที่แรงนั้นจะมีพลังสมองที่ไม่สร้างสรรค์อยู่บ้าง ซึ่งเป็นเรื่องที่ต้องช่วยกัน แต่พลังที่สร้างสรรค์นั้น       ผมบอกได้เลยว่าแรง ผมได้เห็นปัญญาของเด็กรุ่นใหม่มามาก และผมเป็นคนชอบที่จะฟังและพูดคุยกับ         เด็กรุ่นใหม่ๆ สำหรับเด็กประถมศึกษาปีที่ 1 ถ้าเราเอาอินเตอร์เน็ตให้เขาเล่น เขาก็เล่นเป็น ผมเคยได้ยินอาจารย์จาก MIT ไปเห็นการทำงานด้านคอมพิวเตอร์ของเด็กไทย เขายอมรับว่าเด็กไทยมีความสามารถไม่แพ้เด็กอเมริกัน แต่อยู่ที่ว่าเราจะให้โอกาสแก่เขาหรือไม่ ตรงนั้นเป็นสิ่งที่สำคัญ ดังนั้น วันนี้เราจะพยายามให้โอกาสให้มากที่สุด

                                สำหรับการปฏิรูปการศึกษานั้น ผมได้พยายามดู และยังติดใจอะไรบางอย่างว่าปฏิรูปแล้ว     เด็กได้อะไร นั่นคือคำถามที่ผมอยากได้เป็นคำตอบแรก ผมยังไม่ได้อยากได้คำตอบว่าทำแล้วจะมีโครงสร้าง     ใหญ่โตอย่างไร แล้วผู้ใหญ่ได้อะไร ซึ่งไม่ใช่คำตอบ ถ้าเราปฏิรูปเพื่อผู้ใหญ่ หรือปฏิรูปเพื่อเด็ก นั่นคือคำตอบ      ที่เราต้องการ

                                ฉะนั้น แนวทางความคิดในด้านต่างๆ ที่เยาวชนได้ทำกันมานี้ เป็นสิ่งที่รัฐบาลจะต้องนำไปพิจารณาประกอบการทำงาน เพื่อจะได้รับรู้ กุญแจสำคัญในการบริหารคือ คำว่า participation หรือการมี      ส่วนร่วม วันนี้ เราจะบริหารประเทศเพื่ออนาคตของลูกหลาน ถ้าไม่ฟังเสียงลูกหลาน แล้วจะไปฟังใคร ฉะนั้น     การมีส่วนร่วมจึงเป็นหัวใจสำคัญของความสำเร็จในการออกนโยบายทุกๆ เรื่อง

                                ดังนั้น นโยบายของรัฐบาลนี้เป็นนโยบายที่กลั่นกรองมาจากการมีส่วนร่วมของภาคประชาชน    ในภาคต่างๆ ที่เกี่ยวข้องกับเรื่องนั้นๆ ฉะนั้น วันนี้เรายังรับฟังเสียงประชาชนอย่างต่อเนื่อง เฉพาะอย่างยิ่ง        เสียงของคนรุ่นใหม่ เพื่อให้รู้ว่าเราเข้าใจกัน อย่างน้อยตัวผมเองก็เข้าใจเสียงของเยาวชนจากเสียงของลูก         คนสุดท้องอายุ 15 ปี แต่ว่าผมจะเริ่มไม่เข้าใจวิธีคิดของเด็กอายุ 10 ปี หรือเด็กอายุ 5 ปี เพราะไม่มีความใกล้ชิด ฉะนั้น การฟังเสียงจากเยาวชนทั้งหลายจึงเป็นหัวใจสำคัญในการที่ผู้ใหญ่จะนำไปแก้ไขปัญหา

                                ผมขอแสดงความยินดีกับพวกน้องๆ ที่การจัดงานในครั้งนี้ได้รับสนับสนุนจากองค์การยูนิเซฟ เมื่อท่าน Gamimi Abeysekera ได้นั่งฟังแล้ว ก็เกิดความคิดว่าอยากจะส่งเสริมให้มีการคัดพวกเราไปร่วมประชุมนานาชาติ เพราะมาเห็นความฉลาด เห็นความตั้งใจ เห็นการแสดงออกซึ่งความคิด เป็นสิ่งที่อยากได้เพราะเป็นธรรมชาติ เราอยากได้ความคิดธรรมชาติ ไม่อยากได้ความคิดจากการชี้นำ นี่คือสิ่งที่เป็นโชคดีอย่างหนึ่ง

                                ห้องประชุมนี้เคยเป็นห้องประชุมคณะรัฐมนตรี สมัยที่ผมเป็นรองนายกรัฐมนตรี และรัฐมนตรีว่าการกระทรวงการต่างประเทศ ได้ประชุมในห้องนี้ ซึ่งผู้ที่จะเข้ามานั่งประชุมได้ต้องเป็นรัฐมนตรี หรือข้าราชการชั้นผู้ใหญ่เท่านั้น ผมหวังว่าน้องๆ ที่ได้มีโอกาสเข้ามาห้องนี้ ก็คงเติบโตเป็นพลเมืองที่ดีของประเทศ และการมีความคิดดีๆ นั้น เป็นสิ่งที่สำคัญ เพราะโลกข้างหน้าเป็นโลกแห่งสังคมความรู้

                                คำขวัญวันเด็กแห่งชาติในปี 2545 นี้ ผมให้ไว้เพราะผมต้องการเน้นย้ำ และผมบอกได้เลยว่าเป็นคำขวัญที่ใช้ตลอดชีวิตที่ท่านยังเรียนหนังสืออยู่ ถ้าท่านเรียนแล้วท่านเครียด จะทำให้ปัญญาหดหายไป เมื่อไรที่ท่านเรียนแล้วท่านร่าเริง ท่านสามารถเรียนได้ เรียนแล้วไม่เครียด นั่นคือท่านเกิดปัญญา ประกายความคิด      จะเกิด เกิดพลังในการวิเคราะห์ หรือ analytical power เนื่องจากว่าท่านไม่เครียด ดังนั้น ทุกเรื่องที่ใครพูดขึ้นมา ท่านสามารถวิเคราะห์ต่อได้ ฉะนั้น ท่านเรียน ท่านฟังครูแล้ว ท่านจะเข้าใจ และจะทำให้ดูหนังสือน้อยลง          ถ้าครูสอนด้วย ยกเว้นครูจะเก็บไว้สอนพิเศษ

                                ครูตั้งใจสอน นักเรียนฟังด้วยความสนุก ผมเชื่อว่าจะทำให้ท่านได้ความรู้โดยไม่ต้องดูหนังสือมาก ผมในสมัยเรียนหนังสือเป็นคนที่ดูหนังสือน้อยที่สุด เพราะว่าระหว่างเรียนผมตั้งใจเรียน และสนุกกับการสอนของครู แล้วมีส่วนร่วม (participation) กับครูด้วย นั่นคือถามครูบ้าง ซึ่งจะทำให้สนุก และทำให้ผมไม่เครียด    ซึ่งเป็นจุดหนึ่งที่ทำให้ผมชอบเรียนหนังสือ

                                ส่วนที่สองคือ “เล่นให้มีความรู้” เพราะว่าคนเราที่เกิดเป็นเยาวชนนั้น ไม่เล่น แสดงว่า       ท่านมีปัญหา ฉะนั้น ถ้าท่านเล่น ต้องเล่นในสิ่งที่สร้างสรรค์ อย่าเล่นในสิ่งที่ไม่สร้างสรรค์ แล้วระหว่างเล่นก็ให้   เกิดความคิดที่เป็นความรู้ เพราะว่าในชีวิตถ้าคนเรียนไม่เครียด แล้วเล่นในสิ่งที่สร้างสรรค์ ท่านจะกลายเป็นคนที่เรียนรู้ตลอดชีวิตโดยอัตโนมัติ

                                วันนี้ หลายคนเป็นคนเคร่งเครียดกับการเรียนและไม่ค่อยเล่น หรือเป็นคนเล่นไม่สร้างสรรค์   ยังปรับตัวทัน แล้วท่านจะเป็นคนที่เรียนรู้ตลอดชีวิต ไปดูอะไรเกิดประกายความรู้ ความคิดทั้งหมด ไปเห็นอะไร   ก็เกิดความคิดทั้งหมด นี่คือสิ่งที่ท่านจะต้องหัดตั้งแต่วันนี้ ซึ่งจะนำไป “สู่อนาคตที่สดใส”

                                ฉะนั้น คำขวัญที่ผมคิดในวันนี้ ความจริงผมคิดตั้งแต่เมื่อปีที่ผ่านมา ก่อนวันที่ 6 มกราคม 2544 สื่อมวลชนถามผมว่าขอคำขวัญวันเด็ก ซึ่งผมยังไม่เป็นนายกรัฐมนตรี ผมบอกว่าผมยังไม่ได้คิด แล้วผมก็เดินเข้าไปประชุม พอออกมาสื่อมวลชนก็ถามว่า คิดแล้วหรือยัง ผมตอบว่ายังไม่ได้คิด แต่ผมก็ยืนเขียนตรงนั้นว่า “เรียนให้สนุก เล่นให้มีความรู้” เพียงเท่านั้น ยังไม่ได้เขียนว่า “สู่อนาคตที่สดใส” พอมาเป็นนายกรัฐมนตรี        เขาถามว่าคำขวัญของนายกรัฐมนตรีคืออะไร ผมจึงเขียนว่า “เรียนให้สนุก เล่นให้มีความรู้ สู่อนาคตที่สดใส”

                                “เรียนให้สนุก เล่นให้มีความรู้” มาจากคำว่า “play and learn” ซึ่งนำมารวมกันก็คงจะเป็น    คำว่า “เพลิน” ผมอยากให้สิ่งที่น้องๆ สภาเยาวชนแห่งชาติมอบให้รัฐบาลไว้ ไม่เสียพลังสมองแน่นอน เพราะเป็นพลังสมองที่บริสุทธิ์ รัฐบาลจะนำไปประกอบกับโครงการการทำตามนโยบายรัฐบาลหลายๆ อย่าง

                                ผมเป็นเด็กบ้านนอก ผมไม่เคยมาอย่างนี้ แสดงว่าพวกหนูๆ มีโอกาสมากกว่าผมตอนเป็น     วัยเด็ก ทุกคนควรใช้โอกาสแห่งการที่ได้มาในโอกาสนี้ให้เกิดประโยชน์ ได้เพื่อนจากจังหวัดต่างๆ ที่มารวมกัน     ซึ่งเราไม่เคยพบกัน ดังนั้น วันนี้ได้มาพบกัน การไปหากันก็คงไม่มีโอกาส แต่วันนี้ ท่านมีโอกาสที่นี่และท่านมาเห็นอะไรและมาเรียนรู้อะไร ฉะนั้น ผมจึงอยากให้ทุกคนได้ใช้ประโยชน์ให้เต็มที่และมีกำลังใจในการที่จะสร้างตนเองให้ดี และที่สำคัญที่สุดคือไม่มีใครรักเราเท่าพ่อแม่ มีอะไรปรึกษาพ่อแม่ เพราะพ่อแม่จะให้ความรักและให้อภัยตลอดเวลา ทั้งที่เหนื่อยและต้องดิ้นรนต่อสู้ชีวิต เราก็ต้องเห็นใจพ่อแม่ด้วยเช่นกัน

                                มีอยู่คำหนึ่งคือ “สิทธิและหน้าที่” เพราะตราบใดที่คนรู้จักคำว่าสิทธิแล้วไม่รู้จักคำว่าหน้าที่     สิทธิที่ไม่มีหน้าที่ เขาเรียกว่า privilege หรือเป็นอภิสิทธิ์ ซึ่งเป็นสิ่งที่ไม่ถูกต้อง ทุกสิทธิต้องตามมาด้วยหน้าที่     จึงจะเป็นสิ่งที่ถูกต้อง เมื่อไร ประเทศใด คนในชาติ ไม่รู้จักคำว่าหน้าที่พลเมือง ชาติกำลังอยู่ในภาวะอันตราย เพราะทุกคนเรียกร้องหาแต่สิทธิ ซึ่งเป็นสิ่งที่อันตรายต่อประเทศชาติ ในส่วนที่น้องๆ พูดถึงคำว่า “สิทธิและหน้าที่” ผมขอให้ทำหน้าที่ให้ดีที่สุด และเป็นคนรุ่นใหม่ที่จะสะท้อนสิ่งที่ดีให้กับผู้ใหญ่ ฟังให้ได้ยิน เมื่อได้ยินแล้วก็นำไปประกอบกับการปรับปรุงแก้ไขเพื่อให้ได้สิ่งที่ดีที่สุด

                                ผมขอให้วันเด็กในปีนี้ เป็นปีที่เป็นวันพิเศษสำหรับน้องๆ ทุกๆ คน ที่ได้มีโอกาสเช่นนี้ และ    จดจำสิ่งที่ดีงามเพื่อให้เป็นกำลังใจสำหรับชีวิตเรา เมื่อวันหนึ่งที่ชีวิตเราท้อถอย วันหนึ่งที่ชีวิตเราเกิดผิดหวัง       เราจะได้ให้กำลังใจแก่เราตลอดเวลา ผมจะทำหน้าที่เพื่อพวกเราทุกคน สวัสดีครับ

------------------------------------

ฝ่ายประชาสัมพันธ์และเผยแพร่ สำนักโฆษก

อภิญญา ตันติรังสี /ถอดเทป/พิมพ์

ดวงฤดี รัตนโอฬาร /ตรวจ