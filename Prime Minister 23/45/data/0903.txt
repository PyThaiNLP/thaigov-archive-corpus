คำกล่าวของ พ.ต.ท.ทักษิณ  ชินวัตร  นายกรัฐมนตรี

ในรายการ  “นายกฯ ทักษิณคุยกับประชาชน”

ทางคลื่น F.M. 92.5   สถานีวิทยุกระจายเสียงแห่งประเทศไทย

เวลา 08.00 น.  วันเสาร์ที่  9 มีนาคม 2545

 

พี่น้องประชาชนที่เคารพรักครับ

                วันนี้ผมอยู่ที่หัวหินนะครับ   เมื่อเย็นวานนี้ได้นำคณะรัฐมนตรีที่ทรงพระกรุณาโปรดเกล้าโปรดกระหม่อมแต่งตั้งเข้าเฝ้าทูลละอองธุลีพระบาท  เพื่อถวายสัตย์ปฏิญาณก่อนรับหน้าที่  รัฐมนตรีที่แต่งตั้งใหม่ก็คือมีรองนายกรัฐมนตรีคุณกร  ทัพพะรังสี  รัฐมนตรีประจำสำนักนายกรัฐมนตรีใหม่ 2 คนคือ คุณสุวัจน์      ลิปตพัลลภ   และคุณพงศ์เทพ  เทพกาญจนา  และรัฐมนตรีว่าการกระทรวงยุติธรรม  คือ คุณจาตุรนต์          ฉายแสง  รัฐมนตรีช่วยว่าการกระทรวงพาณิชย์คือคุณเนวิน  ชิดชอบ   รัฐมนตรีช่วยว่าการกระทรวงคมนาคมคือ คุณนิกร  จำนง

 

                                ข้อความตอนหนึ่งในการปฏิญาณตนก็คือว่า  จะจงรักภักดีต่อพระมหากษัตริย์และจะยึดมั่นและปฏิบัติตามซึ่งบทบัญญัติแห่งรัฐธรรมนูญแห่งราชอาณาจักรไทย   ซึ่งผมเองในฐานะเป็นนายกรัฐมนตรีได้นำปฏิญาณมาแล้ว   ครั้งนี้เป็นครั้งที่ 4    เพราะมีการปรับคณะรัฐมนตรีเล็ก ๆ 3 ครั้ง  ก็เท่ากับทั้งหมดผมนำปฏิญาณมาแล้วถึง 4 ครั้ง  เพราะฉะนั้น  พี่น้องที่เคารพครับในฐานะที่ผมดื่มน้ำพิพัฒน์สัตยาและปฏิญาณตนต่อพระบาทสมเด็จพระเจ้าอยู่หัวมาหลายครั้ง  ขอกราบเรียนพี่น้องประชาชนว่า  คนอย่างผมจะไม่ทำอะไรที่เป็นสิ่งไม่ดีงามต่อบ้านเมืองแน่นอน  และจะไม่ทำอะไรที่เป็นการทรยศต่อชาติและราชบังลังก์แน่นอน  ก็ขอเรียนว่าจะทำทุกอย่างเพื่อให้ประเทศชาติของเรานั้นก้าวหน้าไปในทางที่ดี  จะพยายามทำให้ดีที่สุดจนสุดความสามารถ  ถ้าทำไม่ไหวแล้วก็จะบอกกับประชาชนว่าผมทำไม่ไหว วันนี้ก็ยังถือว่าทำได้และยังมองเห็นลู่ทางการแก้ปัญหาของชาติอีกมากมาย  และยังไม่มีความรู้สึกว่าเบื่อหน่ายหรือเมื่อยล้า  ทั้ง  ๆ ที่มีปัญหามากมายก็ยังมุ่งมั่นทำงานเหมือนเดิม  ในท้ายรายการผมจะคุยถึงเรื่องประเด็นที่เป็นข่าวในช่วงนี้    นะครับ

 
รัฐบาลกำลังเร่งแก้ปัญหาภาระหนี้กองทุนเพื่อการฟื้นฟูและพัฒนาระบบสถาบันการเงิน 

                                ช่วงต้นผมขออนุญาตรายงานการทำงานของรัฐบาลในสัปดาห์ที่ผ่านมาเช่นเคยนะครับ   เมื่อวันจันทร์ที่  4 มีนาคม  ผมได้เชิญรองนายกรัฐมนตรีและรัฐมนตรีว่าการกระทรวงการคลังคือ  ดร.สมคิด จาตุศรีพิทักษ์  กับผู้ว่าการธนาคารแห่งประเทศ  มาคุยกันถึงเรื่องปัญหาภาระหนี้กองทุนเพื่อการฟื้นฟูและพัฒนาระบบสถาบันการเงิน  หรือเรียกง่าย ๆ ว่ากองทุนฟื้นฟูฯ  ซึ่งขณะนี้มีภาระอยู่ประมาณ 8-9 แสนล้านบาท   ภาระที่คำนวณออกมาแล้วทั้งหมดของกองทุนฟื้นฟูฯ จะมีอยู่ประมาณ   1.38 ล้านล้านบาท  นี่คือความเสียหายจากการที่มีวิกฤตเศรษฐกิจและได้เข้าไปกอบกู้สถาบันการเงิน  นั่นคือสิ่งที่ธนาคารแห่งประเทศไทยได้ประเมินไว้   แต่วันนี้รับรู้ความเสียหายเข้ามาแล้วเป็นภาระหนี้ที่รับไปแล้วร่วม 9 แสนล้านบาท  ซึ่งถือว่ามากมายเหลือเกินนะครับ ก็เป็นสิ่งที่รัฐบาลนี้ต้องมาแก้ว่าจะเอาหนี้เหล่านี้มาจัดการอย่างไร  เพื่อไม่ให้เป็นภาระงบประมาณจนไม่สามารถแก้ไขปัญหาประเทศได้   ก็เป็นเรื่องที่หนักหนาอยู่พอสมควร  ซึ่งเป็นหนี้ที่รัฐบาลที่แล้ว  (ไม่ได้โทษนะครับ)  ได้ใช้ความสามารถเต็มที่แล้วในการแก้ปัญหา   แต่บังเอิญว่ามีภาระที่ติดพันมา ใครมาเป็นรัฐบาลก็ต้องทำต่อ  อันนี้เป็นเรื่องที่ปฏิเสธความรับผิดชอบที่จะไปช่วยกันแก้ปัญหาหนี้ก้อนนี้ไม่ได้  ก็ต้องช่วยกันทำให้ดีที่สุด  ผมเป็นห่วงว่าถ้าเอาหนี้เหล่านี้มาเป็นภาระงบประมาณทันทีก็จะมีปัญหาถึงเรื่องที่เราไม่มีงบที่จะลงทุนหรือกระตุ้นเศรษฐกิจ หรือแก้ปัญหาของชาติได้เลย  ก็เลยต้องพยายามเฉลี่ยออกไปว่าจะชำระอย่างไร   ผู้ว่าธนาคารแห่งประเทศไทยก็มาอธิบายถึงแนวทางร่วมกับทางที่ปรึกษาของผม  ก็เป็นแนวที่ค่อนข้างดีแต่ยังไม่ดีเท่าไหร่  ก็เลยขอให้ปรับตัวเลขอีกที   เพราะขณะนี้ขนาดว่าหนี้เกือบ 9 แสนล้านบาท  เราได้แก้ปัญหาโดยการกู้เงินจากตลาดซื้อคืนพันธบัตรหรือเรียกว่าอาร์พี  เพื่อแก้ปัญหาสภาพคล่องมา 3.2 แสนล้านบาท   รัฐบาลยังโดนภาระดอกเบี้ยไปปีละประมาณ 8,000 ล้านบาท   ซึ่งอันนี้ก็ต้องแก้ไขกันต่อไป ก็เรียนพี่น้องว่าแก้ได้ครับ หนี้ก้อนนี้ก็มากโขอยู่แต่ว่าสามารถเฉลี่ยไปยาวทำให้มีแนวทางที่จะพอไม่เป็นภาระงบประมาณจนมากเกินไป  ยังพอที่จะแก้ปัญหาของการบริหารแผ่นดินได้อยู่  ก็เรียนไว้ว่าที่เราพูด ๆ กัน  มันเป็นสิ่งที่ให้รับรู้ปัญหาแต่แก้ไขได้   ก็ไม่อยากให้หนักใจนะครับ

ให้คณะรัฐมนตรีแต่งผ้าไทยทุกวันอังคารเพื่อส่งเสริมสินค้าหนึ่งผลิตภัณฑ์  หนึ่งตำบล

                                เมื่อวันอังคารที่ 5 มีนาคม  ก็มีการประชุมคณะรัฐมนตรีตามปกติ   ประชุมนัดนี้ผมไปได้ความคิดตอนไปตรวจงานต่างจังหวัด   แต่ละจังหวัดเขามีความภาคภูมิใจในผ้าซึ่งเป็นศิลปวัฒนธรรมไทยมานาน  เขาทำผ้าพื้นเมืองในแต่ละจังหวัดมีสัญลักษณ์ของตัวเองกันอยู่เยอะแยะ  โดยเฉพาะจังหวัดกาฬสินธุ์มีผ้าแพรวาที่สมเด็จพระนางเจ้าฯ  ทรงไปส่งเสริมไว้สวยงามมาก  ผมก็เลยให้ผู้ว่าราชการจังหวัดกาฬสินธุ์ตัดให้คณะรัฐมนตรี   ผมชำระเงินให้เอง  ไม่ใช่เรื่องที่ไปรบกวนทางจังหวัด  จังหวัดเขาก็จะมีความภาคภูมิใจ    ถ้าหากว่าคณะรัฐมนตรีได้ใช้สินค้าหนึ่งผลิตภัณฑ์  หนึ่งตำบล  เขาถือว่าสิ่งที่เป็นมรดกตกทอดมาเขาจะพัฒนาให้ดีขึ้นเรื่อย ๆ ก็เลยให้รัฐมนตรีแต่งผ้าไทยทุกวันอังคาร  ต่อไปก็อาจจะให้รัฐมนตรีได้เลือกที่จะแต่งของจังหวัดไหนก็ได้ก็ผลัดกัน    เพื่อจะได้ส่งเสริมสินค้าหนึ่งผลิตภัณฑ์  หนึ่งตำบล และใช้ผ้าไทยด้วย   เฉพาะวันอังคารที่ประชุมคณะรัฐมนตรีเท่านั้น  วันอื่นแล้วแต่ใครจะใส่ไม่ใส่ก็ไม่เป็นไร  แต่อยากให้วันอังคารนั้นเป็นวันที่ได้ใช้ผ้าไทยกัน

กฎหมายเกี่ยวข้องกับการปฏิรูประบบราชการจะเข้าสู่การพิจารณาของคณะรัฐมนตรีวันอังคารที่จะถึงนี้

                                การประชุมก็มีอยู่หลายเรื่องจะขอหยิบมาบางเรื่องมาเล่าให้ฟัง  เรื่องแรกก็ได้รับรายงานความคืบหน้าของการปฏิรูประบบราชการ  วันอังคารนี้กฎหมายจะเข้าคณะรัฐมนตรีจะพิจารณารายละเอียด  อีกครั้ง  แล้วผมค่อยรายงานสัปดาห์หน้าแล้วกันนะครับ
เร่งควบคุมการนำเข้าสารคาเฟอีน

                                เรื่องการควบคุมสารคาเฟอีน  พี่น้องครับผมฟังรายงานจากกรมศุลกากรแล้ว  ผมค่อนข้าง     ตกใจ  สารคาเฟอีนเป็นสารตัวหนึ่งที่เอาไปใช้สำหรับทำเม็ดแอมเฟตามีนหรือยาบ้า  พม่าบอกว่ามีน้ำยาบางอย่างส่งเข้าไปที่ว้าแดงจากไทยนั่นเอง  เพราะฉะนั้น ไทยต้องแก้ปัญหา ทีแรกผมฟังก็ไม่ค่อยเชื่อ   เมื่อวันอังคารที่ผ่านมาได้ฟังรายงานจากอธิบดีกรมศุลกากร  กฎหมายเราหละหลวมมากครับ   เพราะเราเป็นห่วงผู้ประกอบการจะไม่ค่อยสะดวก  ก็เลยอนุญาตว่าใครทำธุรกิจประเภทดังต่อไปนี้สามารถสั่งคาเฟอีนเข้ามาโดยไม่ต้องมีการควบคุม   แล้วการขนคาเฟอีนขนไปไหนก็ได้ไม่ต้องแจ้ง  จนเข้าไป 6 จังหวัดชายแดนนั้นแล้วถึงจะผิดกฎหมาย   ถ้าอยู่ที่จังหวัดอื่นไปตรงไหนก็ไม่ต้องแจ้ง ปรากฎว่าตำรวจต้องไปเฝ้าฯ น้ำยาคาเฟอีน  ทั้ง  ๆ ที่รู้ว่าจะไปผลิตยาเสพติดจากพวกที่นำเข้าไม่ใช่บริษัทที่ใช้คาเฟอีน  อย่างเช่น  ผลิตเบอร์ดี้  กาแฟ  โค๊ก  แป๊ปซี่  กระทิงแดง  ปรากฏว่าไม่ใช่  เป็นบริษัทเล็ก ๆ นำคาเฟอีนมาเพื่อไปส่งให้ว้าแดง   ตำรวจตามยากมาก  เพราะอยู่ที่ไหนก็ยังไม่ผิดจนกว่าจะไปถึงแม่สายเราถึงจะผิด   เลยทำให้ผมต้องเรียกอธิบดีกรมศุลากรมารายงานทั้งหมดเท่าไหร่   ทั้งหมดมี 220  ตันต่อปีที่นำเข้ามา  ซึ่งจริง ๆ แล้วเราใช้เพื่อการบริโภคในประเทศไม่มาก แต่นำเข้ามาเหลือเยอะเหลือเกิน   ต่อไปนี้ก็ต้องไปปรึกษากันระหว่างสำนักงานอาหารและยา กระทรวงสาธารณสุข และหน่วยงานที่เกี่ยวข้อง  เพื่อที่จะไม่ให้สารนี้ได้เพ่นพ่านและก็ให้ผู้ที่ค้ายาสั่งเข้ามา อันนี้จะใช้ความเด็ดขาดในเรื่องนี้นะครับ

การจัดตั้งบริษัทร่วมทุนของยางพาราของ 3 ประเทศ

                                อีกเรื่องก็คือเป็นการรายงานให้คณะรัฐมนตรีทราบถึงเรื่องการจัดตั้งบริษัทร่วมทุนของยางพาราของ 3 ประเทศคือไทย  มาเลเซียและอินโดนีเซีย   ซึ่งผมรายงานไปแล้วนะครับ  ก็เป็นข่าวที่ดีที่พี่น้องที่เป็นเกษตรกรสวนยางก็จะได้รับราคาดีขึ้น  เพราะการตั้งบริษัทนี้ขึ้นมาจะทำให้เรามีอำนาจต่อรองกับผู้ซื้อไม่ให้เราต้องเสียเปรียบอย่างที่ผ่านมา

อนุมัติความช่วยเหลือทางการเงินกับประเทศลาว  ในการก่อสร้างเส้นทางเชื่อมจากเชียงราย-คุนหมิงโดยผ่านประเทศลาว  

                                รัฐบาลอนุมัติความช่วยเหลือทางการเงินกับประเทศลาว  ในการก่อสร้างเส้นทางเชื่อมจากเชียงราย-คุนหมิงโดยผ่านประเทศลาว   ซึ่งเป็นข้อตกลง 3  ประเทศครับคือไทย –ลาวและจีน  เราจะช่วยกันคนละเศษหนึ่งส่วนสามของการก่อสร้างทาง   โดยใช้ระยะทางจากไทยเข้าไปลาวและจากลาวไปจีน  ออกสตางค์ละคน 1.3 ในส่วนการก่อสร้างในประเทศลาว  ก็ประมาณ 1,300 ล้านบาท  ต่อไปนี้รถยนต์สามารถวิ่งจากประเทศไทยไปถึงคุนหมิงได้เลยถ้าสร้างเสร็จแล้ว  ก็จะทำให้เป็นประโยชน์ต่อการท่องเที่ยว  การขน     สินค้าเกษตร  สินค้าอุปโภคบริโภคไปมาหาสู่ซึ่งกันและกัน  อันนี้ก็เป็นความตกลงที่มีมานานแล้ว   ก็รีบทำให้เป็นรูปธรรม 
นักศึกษาจะต้องปรับตัวให้ทันต่อการเปลี่ยนแปลงของโลก

                                เมื่อวันพุธที่  6 มีนาคม  ผมได้ไปบรรยายพิเศษ โครงการนายกพบนิสิตนักศึกษา   ก็มี            นักศึกษาจาก 129 สถาบัน จำนวนประมาณ  2,500  คนทั้งมหาวิทยาลัยจากภาครัฐ  ภาคเอกชน ซึ่งผมต้องการสื่อให้เขารู้ว่าโลกกำลังเปลี่ยนไปอย่างไร  ประเทศไทยเราเป็นอย่างไร  เราต้องให้เขาเตรียมตัวอย่างไรเมื่อจบมาแล้วเขาจะต้องมีทางเลือกสำหรับชีวิตเขา  ไม่ว่าจากการเป็นลูกจ้างเอกชน หรือจากการทำงานของรัฐหรือว่าการจะมาเป็นผู้ประกอบการ  เพราะว่าโลกข้างหน้านั้นอะไรได้เปลี่ยนไปเยอะ   ก็เลยต้องไปเล่าให้เขาฟัง        ให้เขาเตรียมตัวตั้งวันนี้   ปรับตัวให้มีความรู้ มีความรอบรู้  ใฝ่เรียนรู้ตลอดชีวิตและก็บอกกับเขาว่า  เขามีโอกาสที่จะใช้ความเป็นคนรุ่นใหม่ของเขาไปต่อยอดกับชุมชนซึ่งมีภูมิปัญญาดั่งเดิมอยู่  แต่อาจจะไม่มีความทันสมัยเหมือนกับคนรุ่นใหม่  เพราะฉะนั้น   ถ้าหากว่าคนรุ่นใหม่กับภูมิปัญญาดั่งเดิมได้มาเจอกันก็จะทำให้เกิดพลังในการเปลี่ยนแปลงทำให้ผลิตภัณฑ์ของชุมชนสามารถขายได้  สามารถปรับให้อยู่ในรสนิยมร่วมสมัยได้   ผมได้มีโครงการที่จะให้นักศึกษาระหว่างปิดเทอมนี้  ได้ไปเรียนรู้จากชุมชนและไปถ่ายทอดประสบการณ์แก่กันและกันในชุมชน   ก็จะเป็นการช่วยลดภาระผู้ปกครองในการที่จะต้องเลี้ยงดูเด็กหรือเป็นห่วง     ลูกหลานในช่วงปิดเทอม  ลูกหลานก็จะมีกิจกรรมที่สร้างสรรค์ได้ความรู้ได้ค่าตอบแทนบ้าง อันนี้ก็มีนักศึกษาสนใจเข้ามาร่วมโครงการเกินกว่าที่รัฐบาลได้วางไว้ด้วย  ผมก็บอกว่าผมพร้อมจะขยายให้  และเล่าให้เขาฟังถึงเรื่องข้างหน้าที่เขาจะต้องใช้อินเตอร์เน็ต ซึ่งต่อไปอินเตอร์เน็ตก็จะไปเชื่อมอยู่ทุกตำบลและเชื่อมทุกโรงเรียนทุกมหาวิทยาลัย   ก็ไปพูดให้ฟังเพื่อให้เขาเตรียมตัว
รัฐบาลเร่งพัฒนาการเรียนรู้เพื่อให้เกิดประโยชน์ต่อคนพิการมากที่สุด 

                                วันพฤหัสบดีที่  7 มีนาคม   รองศาสตราจารย์วิริยะ  นามศิริพงศ์พันธุ์  ซึ่งเป็นที่ปรึกษาด้านคนพิการของผม  ได้นำคณะกรรมการเข้าพบเพื่อที่จะให้รัฐบาลได้เข้าใจปัญหาคนพิการและปรับปรุงนโยบาย  เพื่อให้คนพิการนั้นได้มีโอกาสได้มีคุณภาพชีวิตที่ดีขึ้น  ก็ได้มีการพูดกันถึงเรื่องส่งเสริมอาชีพแก่คนพิการแบบครบวงจร  การพัฒนาศักยภาพคนพิการทางการศึกษา  เป็นต้น  วันที่ผมไปบรรยายให้เด็ก ๆ ฟังเขาก็เล่าให้ฟังถึงเรื่องมีเด็กหูหนวก  เล่าให้ฟังถึงเรื่องความไม่สะดวกในการเรียนหนังสือเนื่องจากล่ามภาษามืออาจจะไม่เพียงพอ  และการเรียนไวยากรณ์ของล่ามภาษามือและไวยากรณ์ไทยนั้นมีความต่างกันอยู่   ก็ได้ให้ทีมงานไปหาทางแก้ไขเพื่อให้สิ่งเหล่านี้ได้ถูกพัฒนา เพื่อเป็นประโยชน์ต่อคนพิการให้มากที่สุดเท่าที่จะทำได้            นะครับ   ก็โดยที่การปรับโครงสร้างกระทรวง ทบวง กรมใหม่แล้ว ผมคิดว่าควรจะมีหนึ่งหน่วยงานที่เป็นหน่วยงานสำหรับคนพิการทั้งหมดที่รู้ปัญหาคนพิการทั้งหมด  ไม่ใช่ให้คนพิการเดินขึ้นทีละกระทรวง ๆ        ทำให้เป็นปัญหา   ก็เป็นลักษณะ  One Stop Service  นั่นเองนะครับ

หารือเกี่ยวกับความร่วมมือระหว่างไทยกับองค์การระหว่างประเทศ

                                สัปดาห์ที่ผ่านมาเช่นกันนะครับก็มีแขกต่างประเทศมาพบหลายรายนะครับ   ผมก็จะเลือกรายที่สำคัญมาเล่าให้ฟังนะครับ   รายแรกก็เมื่อวันจันทร์มีผู้อำนวยการใหญ่องค์การระหว่างประเทศเพื่อการโยกย้ายถิ่นฐาน  หรือเรียกกันว่า  IOM  เขามาหารือเกี่ยวกับความร่วมมือระหว่างไทยกับองค์การระหว่างประเทศและก็แลกเปลี่ยนความคิดเห็นเกี่ยวกับการโยกย้ายถิ่นฐานแบบไม่ปกติในภูมิภาค เช่น พม่า เป็นต้น  ซึ่งผมได้เรียนว่าทางพม่ายินดีรับบทบาทของ  IOM  ในการที่จะไปจัดที่ที่จะให้คนพม่าที่มาอยู่ในประเทศไทยได้ทยอยกลับบ้าน  โดยที่มีประเทศที่สามเข้ามาช่วยในเรื่องของการสร้างอาชีพ  สร้างงาน  ให้เขามีรายได้   ก็ให้เขากลับไปในประเทศพม่า  ๆ  ก็ยินดีจะจัดสถานที่ให้    และก็พูดกันถึงเรื่องความร่วมมือเรื่องโรคติดต่อ  ซึ่งกระทรวงสาธารณสุขได้ช่วยกันกับบุคคลซึ่งเป็นผู้ที่พลัดถิ่นและผู้ที่โยกย้ายถิ่นฐานทั้งหลาย  เขาค่อนข้างจะพอใจบทบาทของไทยในเรื่องนี้และเขาจะเพิ่มบทบาทของสำนักงานเขาในประเทศไทยมากขึ้น  

วันนี้ประเทศไทยกำลังจะยืนอยู่บนลำแข้งของตัวเอง  

อีกท่านหนึ่งที่มาพบคือนาย  Jurergen   Fitschen  ประธานบริหารธนาคาร Deutsche  Bank  ของประเทศเยอรมัน  สิ่งที่พูดกันคือเขาเห็นว่าประเทศไทยมีศักยภาพและโอกาสดีสำหรับนักลงทุนเมื่อเปรียบเทียบกับหลาย ๆ  ประเทศ   เขาได้ถามถึงความคืบหน้าในการแก้ปัญหาความยากจน  ถามถึงโครงการต่างๆ  แต่สิ่งหนึ่งที่เขาถามผมและผมก็ตอบเขา  และอยากจะตอบให้พี่น้องประชาชนได้ฟังได้ชัดคือ   เขาพูดเรื่องที่ว่าการที่รัฐบาลมีเสียงมากพอแล้วและให้พรรคชาติพัฒนาเข้ามาร่วมอีกหนึ่งพรรคนั้น   ทางยุโรปถ้าเขาถามจะให้เขาตอบว่าอย่างไร  จะไม่มีเสียงมากเกินไปหรือ  ผมก็เลยเล่าให้เขาฟังว่า  ขณะนี้ฝ่ายค้านเรามีอยู่ 100 กว่าเสียงซึ่งไม่น้อยเลย  ถ้าเราเปรียบเทียบกับหลายประเทศซึ่งมีการพัฒนาประเทศได้ดีก็คือความมั่นคงทางการเมือง  ทำให้การพัฒนาประเทศเป็นไปด้วยความรวดเร็วและมีประสิทธิภาพ  ยกตัวอย่าง  สิงคโปร์  ผมก็บอกว่าผมเพิ่งแสดงความยินดีกับนายกรัฐมนตรีสิงคโปร์เมื่อไม่นานมานี้ว่า  เขายังอุตส่าห์มีฝ่ายค้านเหลืออยู่ตั้ง  2 คน  แต่ไม่ได้หมายความประเทศไทยจะเป็นอย่างนั้นนะครับ เพียงแต่ให้รู้ว่าการมีฝ่ายค้านมากน้อยมันอยู่ที่การทำงานของรัฐบาลที่จะยึดมั่นในสิ่งที่จะเป็นประโยชน์กับประชาชนมากน้อยแค่ไหน ขณะเดียวกันนั้นการลงทุนก็เป็นเรื่องที่สิงคโปร์เป็นประเทศที่ต่างชาติเข้าไปลงทุนมากเหลือเกิน   ผมก็ถามเขาว่าเขามีสาขามั๊ยที่สิงคโปร์   เขาก็บอกว่ามีที่สิงคโปร์  ผมก็บอกว่าขณะนี้บางครั้งมีความสับสนในหลายเรื่อง   รัฐบาลไทยก็โดนสื่อต่างประเทศตีหลายเรื่อง  ก็เหมือนกับที่ผมเคยเห็นตอนสมัยก่อนสิงคโปร์  มาเลเซียก็ถูกตี   แต่ทั้งคู่ก็สามารถยืนบนลำแข้งของตัวเองได้  ซึ่งวันนี้ประเทศไทยกำลังจะยืนอยู่บนลำแข้งของตัวเอง   ผมประกาศนโยบายต่างประเทศที่ค่อนข้างชัดเจนว่า  รัฐบาลนี้จะไม่เป็นรัฐบาลที่ไปแบมือขอใคร  รัฐบาลนี้จะขอยืนบนลำแข้งของตัวเอง  จะกู้เงินต่างประเทศให้น้อยที่สุดจะใช้เงินในประเทศให้มากที่สุด  นั่นคือสิ่งที่เป็นนโยบายของรัฐบาลนี้ ถ้าจะไปขอความร่วมมือจากใครก็เป็นการร่วมมือเพื่อให้เกิดประโยชน์สองฝ่าย ไม่ได้เป็นลักษณะของการไปขอข้างเดียว   ซึ่งรัฐบาลนี้จะไม่ทำอย่างนั้นเด็ดขาด   ก็บอกเขาไป  เขาก็บอกว่าเป็นแนวคิดที่เขาก็คิดไม่ถึงว่าประเทศไทยจะได้ปรับแนวคิดที่จะยืนบนลำแข้งของตัวเองได้   ก็เรียนให้พี่น้องฟังว่า      สิงคโปร์ในที่สุดก็เป็นประเทศที่มีความมั่งคั่งที่สุดในภูมิภาคนี้ทั้ง ๆ ที่ไม่มีทรัพยากรอะไรเลย  ขณะเดียวกันนั้นคนด่าไปก็ลงทุนไป ประเทศไทยวันนี้อะไรก็กำลังดี  แต่ถูกวิจารณ์มาก    ผมคิดว่านั่นไม่ใช่เรื่องสำคัญ  สำคัญคือเราจะต้องยืนอยู่บนหลักที่ถูกต้องและยืนบนฐานที่มั่นของเราเอง  ใครจะวิจารณ์อะไรนั้นเป็นเรื่องธรรมดา   สำคัญที่สุดคือคนในชาติเราจะต้องไม่แตกความสามัคคีกันเสียเอง  อันนี้เป็นสิ่งที่ผมได้เรียนเขาไปนะครับ

ส่งรายงานวิจัยเศรษฐกิจไทยของบริษัท  Mckinsey   ให้สภาพัฒน์ฯ ไปศึกษา

                                อีกรายหนึ่งคือนาย Roland  Villinger  ผู้บริหารบริษัท  Mckinsey&Company  ประเทศไทย  ได้เข้าพบ   เขานำเอาหนังสือที่เขาทำให้โดยออกเงินเองไปวิเคราะห์ผลิตภาพของประเทศไทยในสาขา 7 สาขาได้แก่  ธุรกิจค้าปลีก,  ธนาคาร, ซีเมนต์, เบียร์, โทรคมนาคม, ผลิตภัณฑ์ไก่,คอมพิวเตอร์ และอิเล็กทรอนิกส์ ซึ่งเขาพบว่าเรายังมีประสิทธิภาพน้อยถ้าเปรียบเทียบกับหลาย ๆ ประเทศ  เขาเอาอเมริกาตั้งไว้ที่ 100%  ของเราเฉลี่ยอยู่ประมาณไม่ถึง 30%  เพราะฉะนั้น ช่องทางในการปรับประสิทธิภาพเพื่อขยายจีดีพีของประเทศนั้นยังทำได้อีกมากมาย  เขายกตัวอย่างว่า  ถ้าตั้งไว้ที่ 100  ธุรกิจภาคซีเมนต์ของเราขณะนี้ประสิทธิภาพอยู่ประมาณ 40 กว่าเปอร์เซนต์  ถ้าตั้งอเมริกาไว้  100%  แต่เราสามารถปรับปรุงและพัฒนาได้ถึง 120 กว่า   เปอร์เซนต์  แสดงว่าสามารถปรับปรุงได้สูงกว่าระบบซีเมนต์ในประเทศอเมริกา  ทั้งนี้เขาบอกว่าเครื่องไม้เครื่องมือที่เราซื้อเราลงทุนวันนี้  โดยเฉลี่ยแล้วทันสมัยกว่าอเมริกา  เพราะเราลงทุนทีหลัง   เขาบอกว่าสามารถปรับประสิทธิภาพ  แก้กฎระเบียบกติกาทั้งหลายทำให้ได้ถึง 126%   ผมก็จะส่งเรื่องให้สภาพัฒน์ฯ  และตั้งคณะทำงานขึ้นมาแต่ละสาขา  เพื่อให้แต่ละสาขานั้นมีการพัฒนาประสิทธิภาพของสาขานั้นให้พัฒนาให้สูงขึ้นนะครับ  อันนี้ก็เป็นการบริหารการจัดการจริง ๆ  ไม่ใช่เป็นการทำงานแบบการเมือง   ทำงานแบบการบริหารการจัดการก็คือต้องเพิ่มประสิทธิภาพของทุก ๆ ฝ่ายทั้งภาครัฐ  ภาคเอกชนให้เข้มแข็งขึ้น  เพื่อให้คนไทยได้มีผลผลิตโดยรวมดีขึ้น  ก็จะทำให้ประเทศเติบโตทางเศรษฐกิจมากขึ้น  ประชาชนก็จะมีงานทำมีรายได้ที่ดีขึ้นนะครับ
รับฟังข้อเสนอของภาคเอกชนแต่ละสาขา เพื่อไม่ให้เสียเปรียบในการไปเจรจาต่อรองกับต่างประเทศ

                                เมื่อวานนี้ก่อนจะเดินทางมาเข้าเฝ้าฯ  ผมได้เปิดโอกาสให้ตัวแทนภาคเอกชน 3 สถาบันคือสภาอุตสาหกรรมแห่งประเทศไทย   สภาหอการค้าแห่งประเทศไทยและสมาคมธนาคารไทย  ได้มาพูดคุยกันกับภาครัฐบาล  ซึ่งมีรัฐมนตรี 3 – 4 คนเข้าไปร่วมด้วย  ให้เขาเสนอยุทธศาสตร์ด้านการแข่งขันระหว่างประเทศขึ้นมาและให้รัฐตั้งคณะกรรมการขึ้นมา 1 ชุด  โดยผมให้รองสมคิดเป็นประธาน  เพื่อติดตามข้อตกลงระหว่างประเทศต่าง ๆ   เพื่อที่จะให้เราไม่เสียเปรียบในการไปเจรจาต่อรองกับต่างประเทศ   โดยที่ภาคเอกชนนั้นมีบทบาทมีส่วนร่วมในการให้ข้อคิดเห็น  ให้ข้อมูล ไม่เช่นนั้นภาครัฐไปตกลงกันเองโดยที่ไม่ได้รู้ว่าภาคเอกชนเขามีปัญหาอย่างไร  เขาสู้ได้มั๊ยและจะเดือดร้อนกระทบแค่ไหน  อันนี้ก็เป็นเรื่องของการทำงานร่วมกัน และต่อไปผมก็จะให้ภาคเอกชนผลัดกันมาเสนอปัญหาสัปดาห์ละ 1 สาขา  เลือกมาเลยสาขาไหนมีความพร้อมก่อนให้เขาไปคุยกันเองจนได้ข้อมูลที่ชัดเจนว่า  เขาคิดว่ารัฐบาลควรทำอะไรไม่ควรทำอะไร  และก็จะทำให้สาขาเขาเข้มแข็งขึ้นได้อย่างไร  และจะไปสอดคล้องกับเรื่องที่ได้รับผลการศึกษาจากบริษัท  Mckinsey  ที่ให้มา  ทั้งสองเรื่องก็จะไปผนวกกันเพื่อให้ปรับปรุงภาคเอกชนแต่ละสาขานั้นให้แข็งแกร่งขึ้น   ความแข็งแกร่งของภาคเอกชนผลสุดท้ายคืออะไร  หนึ่งมีรายได้เข้าประเทศมากขึ้น  สองมีการขยายธุรกิจทำให้ประชาชนมีงานทำมากขึ้น  และสามรัฐก็จะได้ภาษีเพื่อการพัฒนาประเทศต่อไป   อันนี้ก็เป็นสิ่งที่รัฐบาลจะต้องทำต่อไป

 
ขอให้ทุกฝ่ายมาช่วยกันสร้างความสามัคคีในชาติและมุ่งมั่นที่จะแก้ปัญหาของตัวเองและของชาติร่วมกัน 

                                อีกเรื่องก็เป็นการชี้แจงข่าวที่มีการวิพากษ์วิจารณ์    ข่าวแรกคือเรื่องของการปรับคณะรัฐมนตรี  ขอเรียนอีกครั้งครับว่าการปรับคณะรัฐมนตรีครั้งนี้ได้นำเอาพรรคชาติพัฒนาเข้ามา  ก็เพื่อให้การเมืองมีความนิ่ง  ทำให้การเมืองนั้นส่งสัญญาณให้เห็นว่าประเทศไทยเรานั้นมีการเมืองที่เข้มแข็ง  เพื่อที่จะให้บรรยากาศซึ่งขณะนี้กำลังดีเศรษฐกิจฟื้นตัวขึ้น วันนี้เราก็เริ่มมองเห็นการฟื้นตัวหลาย ๆ ด้าน ตลาดหลักทรัพย์ดีมาก  ปริมาณการซื้อขายวันหนึ่งกว่าหมื่นล้านติดต่อกันมาเดือนกว่าแล้ว   ที่สำคัญก็คือว่ามูลค่าการตลาดของบริษัทที่จดทะเบียนในตลาดหลักทรัพย์รวมกันขึ้นมาเกิน 2 ล้านล้านบาทแล้ว  ซึ่งเมื่อก่อนนี้ตอนที่ผมเข้ามาเข้าใจว่าประมาณ 1.3 หรือ 1.4 ล้านล้านบาทเท่านั้นเอง   วันนี้ประมาณ  2 ล้านล้านบาทแล้ว  ซึ่งผมเองได้ฝันว่าถ้าเมื่อไหร่ตลาดหลักทรัพย์ไทยจะเป็นตลาดหลักทรัพย์ที่สู้ภูมิภาคได้ เข้มแข็งได้ ระยะยาวนั้นจะต้องหาทางทำให้มีบริษัทเข้าไปซื้อขายในตลาดหลักทรัพย์มากขึ้น  และในที่สุดให้มีมูลค่าการตลาดรวมเท่ากับ 100 %  ของจีดีพีคือประมาณ 5 ล้านล้านบาท  นั่นคือสิ่งที่อยากจะเห็นแต่คงต้องใช้เวลา  วันนี้ประมาณ  2 ล้านล้านบาทแล้ว   ก็พยายามที่จะปรับปรุงให้ดีขึ้นเรื่อย ๆ   แล้วก็การฟื้นฟูในหลาย ๆ ด้าน  เรื่องของดัชนีผู้บริโภค  ก็เริ่มดีขึ้น   ภาคก่อสร้างภาคอสังหาริมทรัพย์ก็เริ่มขยับตัว  การปรับโครงสร้างหนี้ก็ก้าวหน้าไปได้ดีขึ้น  ทีเอเอ็มซีก็ทำงานได้เร็วขึ้น และภาคหนึ่งผลิตภัณฑ์  หนึ่งตำบล  ได้รับรายงานว่าปีนี้เข้าใจว่าจะขายสินค้ารวมกันประมาณ  8,000 ล้านบาท  ซึ่งผมคิดว่าสัญญาณต่าง ๆ เริ่มดีขึ้น  อเมริกาก็ค่อนข้างจะชัดเจนว่าจะฟื้นตัวแล้ว  เพราะฉะนั้น  เมื่อเศรษฐกิจโลกฟื้นเศรษฐกิจของเราฟื้น  มันจะเป็นจังหวะที่ดีที่สุดของประเทศ   ก็เลยอยากจะเรียกร้องให้พี่น้องประชาชนว่า  เราอดทนกันมานานแล้ว  อดทนกันอีกนิดหนึ่งและเตรียมความพร้อมของทุกคน  เพื่อรองรับการฟื้นตัวทุก ๆ ด้าน  เพื่อให้มั่นใจว่าเมื่อฟื้นตัวแล้ว  ประเทศฟื้นตัวโลกฟื้นตัว  เราต้องได้ประโยชน์จากการฟื้นตัวนี้ให้ได้  ไม่ใช่ว่าฟื้นตัวแล้วเราก็ไม่พร้อม  อันนี้ก็เลยต้องเรียนว่าอยากจะให้พี่น้องประชาชนคนไทยทั้งประเทศครับว่า วันนี้เราจะต้องหันกลับมาที่จะช่วยกันสร้างความสามัคคีในชาติและมุ่งมั่นที่จะแก้ปัญหาของตัวเองและของชาติร่วมกัน  เพื่อที่จะให้เรานั้นได้มีความพร้อมที่จะได้รับประโยชน์จาการฟื้นตัวทุก ๆ ฝ่าย โดยเฉพาะประเทศชาติ  และคนยากคนจนวันนี้ก็กำลังรอการฟื้นตัวของเศรษฐกิจอยู่  เพราะเราได้ไปกระตุ้นในภาคคนจนอยู่มากแล้วนะครับ 
ตั้งคณะกรรมการขึ้นมาสอบสวนข้อเท็จจริงกรณี ป.ป.ง.ตรวจสอบบัญชีทรัพย์สินของบุคคลต่าง ๆ

                                อีกเรื่องขอเรียนชี้แจงเรื่องรัฐบาลกับการทำงานของสื่อมวลชน  ช่วงนี้ไม่ค่อยสบายใจเลยครับ สัปดาห์ที่ผ่านมาสิ่งที่ผมไม่สบายใจที่สุดก็คือเรื่องนี้  เหตุการณ์หลายอย่างมาประดังพร้อม ๆ กัน  ผมเองขอเรียนว่าไม่มีเวลาที่จะไปคิดเรื่องพวกนี้หรอกครับ   เพราะว่าแค่แต่ละเรื่องที่เข้ามา  ผมเดินประชุมรับแขกต่างประเทศห้องนั้นห้องนี้  วัน ๆ  หนึ่งผมแทบจะไม่มีเวลาเข้าห้องน้ำมากนัก   ขอโทษนะครับที่ใช้คำอย่างนี้   วัน ๆ หนึ่งนี่เรื่องเยอะหลากหลาย  ตั้งแต่เรื่องการเงินระหว่างประเทศ ไปจนถึงเรื่องคนจนเรื่องยาเสพติด   ทุกเรื่องวันหนึ่งในแต่ละชั่วโมงต้องสลับความคิดอย่างนี้ตลอดเวลา  ผมไม่มีเวลาไปคิดเรื่องนี้  แม้กระทั่งการอ่านหนังสือพิมพ์  หรือการฟังวิทยุนี่ไม่ต้องพูดถึงไม่ได้ฟังเลยนะครับ  เรื่องโทรทัศน์แทบไม่มีเวลาดู นอกจากว่ากลับบ้านเร็วก็ได้ดูบ้างแต่ดูน้อย  ส่วนใหญ่แล้วจะดูกีฬาเพราะว่าเหนื่อยไม่อยากฟังเรื่องการเมืองมากนัก  มันฟังมาทั้งวันแล้ว  นี่คือภาระประจำวันของผมนะครับ   ต้องเรียนว่าผมไม่เคยคิดที่จะไปแทรกแซงสื่อ และต้องเรียนว่าไม่รู้จะแทรกแซงไปทำไม  และโดยเฉพาะอย่างยิ่งกรณีที่มีการตรวจสอบทรัพย์สินของสำนักงานป้องกันการฟอกเงิน (ป.ป.ง.) ยิ่งไม่สบายใจหนักเข้าไปอีก  ก็เรียนว่าผมยังไม่เสียสติพอที่จะไปสั่งเรื่องอย่างนี้  เพราะมันไม่ได้ประโยชน์อะไรเลยจริง ๆ ที่จะไปทำอย่างนั้น  นอกจากเสียหายแล้วไม่ได้ประโยชน์ด้วย  และป.ป.ง. เป็นองค์กรอิสระ ซึ่งเขาบริหารโดยคณะกรรมการ  ผมยังไม่รู้เลยว่าคณะกรรมการมีใครบ้างจำไม่ได้แล้ว  การแต่งตั้งเลขาธิการ ป.ป.ง.ต้องได้รับความเห็นชอบจากวุฒิสภา  ไม่ใช่ว่ารัฐบาลทำเองไม่ใช่นะครับ  ต้องผ่านความเห็นชอบจากวุฒิสภา  นี่คือสิ่งที่เป็นความจริงที่ต้องเล่าให้ฟังก่อน  แล้วกฎหมายป.ป.ง.ก็เป็นกฎหมายพิเศษ  ซึ่งเป็นกฎหมายที่ค่อนข้างจะเอามาจากอเมริกาว่าอย่างนั้นเถอะ  และก็เป็นสากลในหลายประเทศซึ่งเขาพยายามที่จะดูเรื่องของการฟอกเงินโดยมีฐานความผิดอยู่ 7 ฐานความผิด   ถ้าไม่เข้า 7 ฐานความผิด ป.ป.ง.คงจะไปใช้อำนาจตรงนี้ไม่ได้   ผมก็ไม่รู้ว่าเรื่องนี้เกิดขึ้นได้อย่างไร  ในเบื้องต้นก็ได้รับรายงานว่า เขามีการตรวจบัญชีเป็นหมื่น  ๆ คน   ช่วงก่อนนี้ผมเองอาจจะโดนตรวจไปแล้วก็ได้ผมไม่รู้  ซึ่งผมก็ไม่รู้เหมือนกันว่าเขาตรวจใครบ้าง   เมื่อมีเหตุการณ์เกิดขึ้นผมก็ต้องรีบตั้งกรรมการขึ้นมา  มีดร.วิษณุ  เครืองาม  ซึ่งถือเป็นคนที่ได้ทำงานผ่านมาหลายรัฐบาลรู้จักนายกรัฐมนตรีที่ยังอยู่ในการเมืองอยู่ทุกคน  ผมก็ถือว่าเอากรรมการที่เป็นกลางมาดูแล้วทำทุกอย่างให้กระจ่างใครผิดว่าตามผิดไม่ว่าคนนั้นจะเป็นใคร  จะเป็นผู้ใต้บังคับบัญชาของผม หรือจะเป็น ป.ป.ง.หรือเป็นใครก็ช่าง  ผิดเป็นผิดถูกเป็นถูก  และทำความจริงให้กระจ่าง เพราะเรื่องนี้ผมไม่สบายใจอย่างมาก   เป็นเรื่องที่ไม่ควรจะเกิด  แต่เมื่อมันเกิดขึ้นก็ต้องมีความกระจ่าง   ก็ให้คณะกรรมการรีบประชุมเสียและเร่งสรุปผลและทำความกระจ่างให้กับประชาชนโดยเร็ว   อันนี้ก็ต้องเรียนให้ทราบว่านี่คือสิ่งที่ผมพยายามอย่างเต็มที่เพื่อให้เกิดความกระจ่าง  อะไรที่มีความสับสนต้องเกิดความกระจ่าง  เพราะฉะนั้น  ผมเรียนอีกครั้งว่าผมยังไม่เสียสติที่จะทำเรื่องไร้สาระอย่างนี้  ผมไม่ได้ทำแน่นอนนะครับ 

หากสื่อต่างประเทศวิจารณ์มาก ๆ  ทำให้ห่วงบรรยากาศการลงทุน

                                ระยะนี้ก็จะมีรายการที่เรามีปัญหาภายในประเทศ  มีเรื่องอย่างนี้เกิดขึ้น  เรื่องแทรกแซงสื่อ  ซึ่งผมเชื่อว่าต่อไปก็คงจะมีสื่อต่างประเทศวิจารณ์รัฐบาลอีกมากมาย  ความจริงแล้วการวิจารณ์ผมหรือวิจารณ์รัฐบาลถ้าโดยตรงแค่นี้ผมไม่ค่อยรู้สึกอะไร  แต่สิ่งที่ผมห่วงคือประเทศกำลังจะดีในหลาย ๆ อย่าง  เรื่องของการเมืองระหว่างประเทศ  เรื่องของ Asia  Cooperation  Dialogue  ซึ่งผมไปริเริ่มมาก็ได้รับการสนับสนุนจากประเทศหลัก ๆ ในเอเชียเกือบทั้งนั้นและกำลังจะเกิดเป็นจริงขึ้นมา   ซึ่งจะเป็นพลังสำคัญของประเทศไทยที่จะยืนบนลำแข้งของตัวเองที่จะมีบทบาทสำคัญในเวทีโลก   เมื่อเราถูกโจมตีจากสื่อต่างประเทศมาก ๆ มันก็ไม่ค่อยดีนัก  เพราะบรรยากาศการลงทุน  บรรยากาศอะไรทุกอย่างกำลังเริ่มดีขึ้น  เพราะฉะนั้น  ผมก็อยากให้ประเด็นทั้งหลายมันได้ยุติโดยเร็ว  อะไรที่เป็นสิ่งที่รัฐบาลทำได้  รัฐบาลให้ความกระจ่างได้รัฐบาลจะรีบทำ  อะไรที่จะต้องตัดสินใจลงโทษใครก็ต้องทำ   
รัฐบาลให้ความเป็นธรรมกับทุกฝ่ายในการสอบสวนกรณีค่าโง่ทางด่วน 6,200 ล้านบาท

                                อีกเรื่องที่เป็นเรื่องสำคัญคือกรณีค่าโง่ทางด่วน 6,200 ล้านบาท ผมได้ตั้งคณะกรรมการขึ้นมาชุดหนึ่งเพื่อทำการสอบสวน  เรื่องนี้รัฐมนตรีว่าการกระทรวงมหาดไทยเป็นคนดูแลอย่างใกล้ชิด  เมื่อวันก่อนก็มาสรุปสำนวนช่วงต้นให้ผมฟัง  มันมี 3 ช่วงคือ  ช่วงต้นคือช่วงการได้ซึ่งสัญญา   ช่วงที่สองคือการบริหารสัญญา  และช่วงที่สามคือการตัดสินใจยอมจ่ายค่าโง่   6,200  ล้านบาท  ทั้งสามขั้นตอนเขาต้องต่อภาพกัน  เขาเลยสอบตั้งแต่ต้นของโครงการคือ ที่มาของโครงการจนถึงการแพ้ในชั้นคณะอนุญาโตตุลาการ  ก็ได้พบผู้เกี่ยวข้องกับความผิดเป็นขั้นตอนมา  เนื่องจากเขายืนยันว่าโครงการนี้ไม่โปร่งใสตั้งแต่ต้นจนจบ  ก็เลยเกี่ยวข้องกับผู้ที่กระทำความผิดหลายตอน   ซึ่งตอนแรกเขาก็ขอดำเนินคดีกับ 2 ท่าน คือ  คุณสุขวิช รังสิตพล  อดีตผู้ว่าการการทางพิเศษแห่งประเทศไทย   กับนายประภัสร์  จงสงวน  อดีตผู้อำนวยการสำนักผู้ว่าการ   เขาเอาสำนวนมากให้ผมเซ็นรับทราบ  และเขาบอกว่าจะต้องดำเนินคดี   ผมต้องเซ็นรับทราบเพราะถ้าผมไม่รับทราบและไม่ปฏิบัติหน้าที่ ผมก็มีความผิดเสียเอง  ในฐานะที่พบการกระทำความผิดแล้วผมไม่ทำก็ไม่ได้   อันนี้เป็นเรื่องที่ผมเป็นคนที่ปฏิบัติตรงไปตรงมาตามกฎหมายตามกระบวนอยู่แล้ว   แต่ก็ต้องให้ความเป็นธรรมกับผู้ที่ถูก     กล่าวหา  อันนี้กระบวนการยุติธรรมของเรานั้นสามารถที่จะการันตีความยุติธรรมได้อยู่แล้ว  ถ้าหากว่าใครไม่ผิดก็คือไม่ผิด   ผิดก็ต้องผิด  ก็เป็นเรื่องที่รัฐบาลได้ตัดสินใจส่งเรื่องแจ้งความกองปราบปราบ  2 ท่าน  อันนี้คือขั้นตอนแรก   ขั้นตอนต่อไปก็จะเกี่ยวข้องกับคนอีกจำนวนหนึ่ง  เชื่อว่าน่าจะมีต้องหารวมกันแล้วหลายคนในเรื่องนี้   ทุกท่านที่ถูกกล่าวหาก็มีสิทธิ์ต่อสู้คดีเพราะมีกระบวนการยุติธรรมอยู่  ก็เป็นเรื่องที่รัฐบาลต้องทำหน้าที่ของตัวเองไปอย่างเต็มที่ตรงไปตรงมา   ก็เรียนให้พี่น้องประชาชนทราบว่าเรื่องนี้จะไม่มีการกลั่นแกล้งใครผิดเป็นผิดถูกเป็นถูก นั่นคือสิ่งที่รัฐบาลนี้ยึดมั่นนะครับ  

ก็ขอกราบเรียนพี่น้องประชาชนว่าวันนี้ถึงแม้จะมีมรสุมต่างๆ   รัฐบาลขอเรียนว่าจะยึดมั่นในรัฐธรรมนูญ จะยึดมั่นในสิทธิเสรีภาพของประชาชนและจะทำงานให้ดีที่สุด  โดยที่คำนึงถึงผลลัพธ์ของประชาชนโดยรวม  ผลลัพธ์ของประเทศชาติเป็นหลัก  อะไรที่อาจจะยังไม่เข้าใจผมก็จะอธิบายให้พี่น้องประชาชนฟังทุกวันเสาร์เท่าที่เวลาจะอำนวย  วันนี้ขอกราบขอบพระคุณพี่น้องประชาชนที่ได้ติดตามรายการนี้มาโดยตลอดขอขอบคุณครับ  สวัสดีครับ

 

----------------------------------

 

ฝ่ายวิเคราะห์ข่าว  สำนักโฆษก

จินตนา/ถอดเทป/พิมพ์