คำกล่าวของ พ.ต.ท.ทักษิณ  ชินวัตร  นายกรัฐมนตรี

ในรายการ  “นายกฯ ทักษิณคุยกับประชาชน”

ทางคลื่น F.M. 92.5   สถานีวิทยุกระจายเสียงแห่งประเทศไทย

เวลา 08.00 น.  วันเสาร์ที่ 27 เมษายน 2545

 

 
สวัสดีครับพี่น้องประชาชนที่เคารพรักครับ

                   เราก็พูดคุยกับพี่น้องประชาชนมาครบ  1 ปีด้วยกันนะครับ  ต้องขอบคุณคุณประพันธ์และคุณวโรกาสด้วย  

 

28 เมษายน  เป็นวันคล้ายวันราชาภิเษกสมรสของพระบาทสมเด็จพระเจ้าอยู่หัวและสมเด็จพระนางเจ้าฯ       พระบรมราชินีนาถ 

                   วันพรุ่งนี้วันที่ 28 เมษายน เป็นวันคล้ายวันราชาภิเษกสมรสของพระบาทสมเด็จพระเจ้าอยู่หัวและสมเด็จพระนางเจ้าฯ พระบรมราชินีนาถ  ถ้าเรานับย้อนไปเมื่อ  52 ปีแล้ว  วันที่ 28 เมษายน 2493  ตอนนั้นผมอายุประมาณ 9 เดือน เป็นวันสำคัญที่ประชาชนชาวไทยในเวลานั้นต่างก็ปลื้มปิติโสมนัสยิ่งที่   พระบาทสมเด็จพระเจ้าอยู่ได้ทรงเข้าพระราชพิธีราชาภิเษกสมรสตามราชประเพณีกับสมเด็จพระนางเจ้าฯ ของเรา  วันที่  28 เมษายนนี้ก็จะเป็นวันที่คนไทยทั้งหลายถือเป็นวันมหามงคลยิ่ง  และผมขอเชิญชวนพี่น้องชาวไทยทุกคนพร้อมกันตั้งจิตน้อมอธิษฐานน้อมเกล้าน้อมกระหม่อมถวายพระพรชัยมงคลแด่ล้นเกล้าทั้งสองพระองค์  ซึ่งทรงเสียสละ  ทรงทำงาน เพื่อพี่น้องชาวไทย ทรงเสด็จฯ ไปทุก ๆ หนแห่งที่พวกเราคนไทยไม่มีคนใดคนหนึ่งที่เคยไปเห็นประเทศไทยมากเท่าสองพระองค์ท่าน  โดยเฉพาะอย่างในถิ่นทุรกันดารถิ่นที่เสี่ยงภยันตราย  จุดที่ประชาชนกำลังทุกยากอยู่  ทั้งสองพระองค์ทรงเสียสละทำงานให้กับคนไทยและทรงพระราชทานแนวพระราชดำริหลายอย่างที่เป็นทางสว่างให้คนไทยได้ทำมาหากิน   ประเทศไทยได้อยู่รอดปลอดภัยจนถึงทุกวันนี้  ซึ่งคนไทยทั้งประเทศเราโชคดีมากที่มีทั้งสองพระองค์ทรงเป็นพระมหากษัตริย์และพระราชินีนาถที่ทรงเสียสละที่ยิ่งใหญ่ให้กับคนไทยทั้งประเทศครับ  เราถือว่าวันพรุ่งนี้จะเป็นวันสำคัญวันหนึ่งของคนไทยทั้งประเทศครับ

 
ครบ 1 ปีที่ได้พูดกับพี่น้องประชาชนทุกเช้าวันเสาร์แปดนาฬิกา

                   พี่น้องครับอย่างที่คุณประพันธ์และคุณวโรกาสได้กล่าวแต่ต้นว่า ผมได้เริ่มพูดกับพี่น้องประชาชนเมื่อวันที่ 28 เมษายนปีที่แล้ว  วันนี้วันที่  27 เมษายนก็ครบ 1 ปีที่ผมจะใช้วันเสาร์เช้าเวลาแปดนาฬิกาคอยรายงานให้พี่น้องประชาชนได้ทราบว่ารัฐบาลที่ท่านเลือกมานั้น  สัปดาห์ที่ผ่านมาทำอะไรไปบ้าง  บางสัปดาห์ก็มีเรื่องราวเยอะที่อยากจะเล่า  แต่ก็เกรงใจสถานีที่พ่วงสัญญาณกันอยู่เพราะบางครั้งเขาก็มีรายการปกติของเขาอยู่   ซึ่งผมก็พยายามจะพูดไม่เกิน  35 นาทีจะพยายามจะใช้เวลา  30-35 นาที  บางครั้งบางเรื่องก็มีเรื่องมากก็เล่าเท่าที่เวลาอำนวย  ความจริงแล้วรัฐบาลก็ได้ทำงานมากเพราะจังหวะที่รัฐบาลนี้เข้ามา ก็เป็นจังหวะที่เกิดวิกฤตทางเศรษฐกิจ  และเป็นช่วงท้ายของโครงสร้างของการบริหารที่ล้าสมัย ระบบราชการที่ล้าสมัย การศึกษาที่ล้าสมัย  การใช้เทคโนโลยีที่ไม่เพียงพอ  การแก้ปัญหาที่ชุมชนและรากหญ้าไม่เพียงพอ  และภาวะหนี้สินของประเทศสูงมาก   เพราะฉะนั้น การทำงานต้องยากขึ้นมากและต้องทำมากกว่าปกติถึงจะเอาอยู่  ฉะนั้น ที่ผ่านมาจึงเป็นช่วงที่ต้องทำงานมากหลายเรื่อง ความจริงแล้วผมจะดูเหมือนว่าผมทำงานคนเดียว ความจริงแล้วไม่ใช่  ผมเป็นคนซึ่งมอบหมายหน้าที่การทำงานให้กับรองนายกรัฐมนตรีและรัฐมนตรีไปหมดเลย  แต่ผมเป็นคนติดตามงาน  เมื่อผมเป็นคนติดตามงานผมก็จะเห็นปัญหาเห็นงานมาก  เพราะผมไม่ต้องเสียเวลานั่งเซ็นแฟ้มวันหนึ่ง 4-5 ชั่วโมงคงไม่ต้อง   ผมใช้เวลาเซ็นแฟ้มเท่าที่กฎหมายบังคับวันหนึ่งไม่เกินครึ่ง    ชั่วโมง นอกนั้นจะใช้เวลาประชุมขับเคลื่อนผลักดันให้งานที่มีอยู่นั้นสำเร็จไป  

1 ปีที่ผ่านมา  53 ครั้งของทุกวันเสาร์แปดนาฬิกา  ผมก็ได้พบกับพี่น้องประชาชนผ่านทางสถานีวิทยุกระจายเสียงแห่งประเทศไทย   และยังไม่เคยขาดไม่ว่าผมจะไปทำงานต่างประเทศ ไปพักผ่อนกับครอบครัวหรือจะอยู่ในเครื่องบิน  ผมก็พยายามพูดกับพี่น้องพยายามพูดสดให้มากที่สุด ยกเว้นบางครั้งจะต้องมีประชุมในช่วงเวลาที่ตรงกับประเทศแปดนาฬิกา  ผมก็จะขอให้ทางสถานีวิทยุกระจายเสียงแห่งประเทศอัดเทปไว้ตอนเจ็ดนาฬิกา   ถ้าอัดเทปก็อัดครึ่งชั่วโมงบ้างชั่วโมงหนึ่งบ้างไม่เกิน  ส่วนใหญ่จะพยายามพูดสดตลอดเพื่อที่จะพูดกับพี่น้องในสิ่งที่ไปทำมาไปพบไปเห็นมาด้วยใจ  ผมพยายามจะไม่เขียนสคริปต์อะไร คืออยากจะเอาใจในความรู้สึกที่รับผิดชอบตามที่พี่น้องมอบหมายมาพูดกับพี่น้องตลอดเวลา   ฉะนั้น  1 ปีเต็มที่ได้พูดกับพี่น้องประชาชนมาวันนี้ถ้าท่านมีความเห็นอย่างไร  และพูดผ่านคุณประพันธ์กับคุณวโรกาสก็จะขอบพระคุณยิ่งนะครับ

 
การปรับลดรายจ่ายประจำของงบประมาณปี 2546

                   วันนี้ขอเล่าเรื่องงานประจำสัปดาห์ตามปกตินะครับ  เมื่อวันจันทร์ที่ผ่านมาอย่างที่ผมเรียนไว้ว่าผมได้เชิญคณะรัฐมนตรีและปลัดกระทรวงมาชี้แจงแนวนโยบายของงบประมาณรายจ่ายประจำปีงบประมาณ 2546 ที่ผ่านมาสำนักงบประมาณจะเป็นคนทำเป็นหลัก  แต่ว่ารัฐบาลนี้ต้องการที่จะปรับปรุงระบบงบประมาณเท่าที่จะทำได้  เพราะกฎหมายยังเป็นกฎหมายเก่าอยู่ แต่ใช้ระบบการบริหารแก้ไขเอา  เพราะเรามีหนี้สินสูงแต่ความจำเป็นในการกระตุ้นเศรษฐกิจก็คงยังต้องมีอยู่ แต่ขณะเดียวกันค่าใช้จ่ายประจำก็ยังสูงอยู่มาก  เพราฉะนั้น การหาทางลดค่าใช้จ่ายประจำก็ต้องช่วยกันทำระหว่างปลัดกระทรวงและรัฐมนตรี   ซึ่งไม่ง่ายเพราะว่ามันเป็นสิ่งที่สะสมกันมา  แต่ก็พยายามทำเพื่อจะได้เจียดจ่ายเงินไปไว้เพื่อการกระตุ้นเศรษฐกิจหรือไปใช้งานแก้ปัญหาเศรษฐกิจ  สังคม  แต่ขณะเดียวกันนั้นก็กดเพดานไว้ไม่ให้เราต้องไปเป็นหนี้เป็นสินมาก  ก็เลยพยายามที่จะลดงบประมาณให้ใกล้สู่ภาวะงบประมาณสมดุลให้เร็วที่สุดเท่าที่จะทำได้  อันนี้เป็นเรื่องใหญ่  ซึ่งบ่ายวันนี้ผมก็จะไปพยายามหาทางพูดคุยกันดูเรื่องภาวะหนี้สินประเทศ  ดูเรื่องของดอกเบี้ยธนาคารที่เป็นปัญหาอยู่ปัจจุบัน  ดูเรื่องของเงิน ๆ ทอง ๆ ของประเทศ  เพื่อจัดการบริหารเสียใหม่เพื่อให้เกิดประโยชน์ที่สุด  ก็พยายามจะพูดคุยกับผู้รู้ผู้ทำงานทั้งหลายให้ดีที่สุด   เรื่องงบประมาณก็ได้ตัดรายจ่ายประจำลงไปได้  3,000  ล้านบาท  และเมื่อวานนี้ท่านรองสมคิดฯ กับผู้อำนวยการสำนักงบประมาณกับรัฐมนตรีบางท่านก็มาพบอีกมาตัดได้อีก 3,000 ล้านบาท   ก็เลยตัดงบประมาณไปได้อีกประมาณ 5,000-6,000 ล้านบาท  เพื่อที่จะเอามาใช้สำหรับการแก้ไขปรับโครงสร้างของประเทศเพื่อเพิ่มศักยภาพในการแข่งขันของประเทศ   ทำให้ภาคเอกชนได้แข็งแรงเข้มแข็งขึ้นเพื่อให้ระบบโครงสร้างของราชการได้ไปสนับสนุนให้ภาคเอกชนแข็งแรงขึ้น จะได้ส่งออกได้มากขึ้นแข่งขันกับต่างประเทศได้มากขึ้น  และก็ไปช่วยแก้ปัญหาสังคมให้มากขึ้นอันนี้คือสิ่งที่เราพยายามทำกันอยู่  และก็พยายามตัดโครงการที่ซ้ำซ้อน    บางทีท้องถิ่นทำแล้วส่วนกลางยังทำอยู่  ดูทุกอย่างเพื่อที่จะให้เกิดประสิทธิภาพในการใช้เงินให้มากที่สุด เพราะเมื่อก่อนนี้ตอนที่ภาวะวิกฤติเกิดขึ้นทางธนาคารโลก(World  Bank)และธนาคารเพื่อการพัฒนาเอเชีย (ADB)  ก็ได้ให้เงินกู้เรามา  2.7 พันล้านบาทรวมกันก็ประมาณแสนล้านบาท เพื่อใช้ปรับโครงสร้าง  ที่เราเรียกว่าเงิน  SAL  (Structural  Adjustment  Loan)  แต่ว่าการปรับโครงสร้างที่ผ่านมานั้นก็ยังไม่เต็มที่และบางครั้งเงินที่จะใช้ปรับโครงสร้างไม่ได้ใช้ปรับโครงสร้าง ที่นี้วันนี้เราก็ต้องพยายามเจียดจ่ายเงินงบประมาณปกติเพราะผมพยายามจะไม่กู้เงินต่างประเทศอีก  ก็พยายามจะตัดงบประจำมาใช้  อันนี้ก็ได้ทำไปได้จำนวนหนึ่ง   เชื่อว่างบประมาณปีนี้จะดูดีกว่างบประมาณปีที่แล้ว   เราพยายามปรับปรุงไปเรื่อย ๆ ปีหน้าก็จะให้ดูดีกว่านี้อีก   ก็พยายามทำไปเท่าที่จะทำได้นะครับ

 
ขยายโครงการสินเชื่อเพื่อที่อยู่อาศัยให้กับพนักงานรัฐวิสาหกิจ

                   อีกเรื่องที่ถือว่าเป็นข่าวดีของพนักงานรัฐวิสาหกิจ ทางกระทรวงการคลังได้พาธนาคารอาคารสงเคราะห์มาอธิบายให้ผมฟังเพื่อจะขอความเห็นชอบในการที่จะขยายโครงการที่อยู่อาศัยจาก  ข้าราชการของรัฐไปสู่พนักงานรัฐวิสาหกิจให้มีโอกาสมีบ้านอยู่โดยเฉพาะอย่างยิ่งชั้นผู้น้อย  ก็ใช้แนวคิดเมื่อก่อนของข้าราชการจะใช้กองทุนบำเหน็จบำนาญมาช่วยทำให้ดอกเบี้ยถูก ตอนนี้ของรัฐวิสาหกิจก็ใช้กองทุนสำรองเลี้ยงชีพ  คือพนักงานรัฐวิสาหกิจจะมีกองทุนสำรองเลี้ยงชีพอยู่   ถ้าเอาส่วนหนึ่งมาฝากไว้ที่ธนาคารอาคารสงเคราะห์ก็จะทำให้ดอกเบี้ยที่จะกู้เงินซื้อบ้านถูกลง  เขาก็จะทดลองนำร่องกับรัฐวิสาหกิจ 60 แห่ง  โดยจะเปิดรับจองวันที่  3 พฤษภาคม- 31 สิงหาคมนี้   ก็คิดว่าคงจะมีพนักงานรัฐวิสาหกิจเท่าที่สำรวจดูที่มีรายได้น้อยจะมาซื้อบ้านประมาณ 35,000 ราย  หลักการรายละเอียดพนักงานรัฐวิสาหกิจคงจะไปรับฟังได้ในช่วงวันที่จะไปจอง และเขาก็จะไปเดินสายอธิบายให้พนักงานรัฐวิสาหกิจฟัง  ยกตัวอย่างง่าย ๆ ว่า คนที่สามารถเจียดเงินเดือนได้ 1,500 บาท  ก็จะซื้อบ้านหลังละ 370,000  บาทได้   เจียดได้สัก 2,000 บาท ก็จะซื้อบ้านได้หลังละ 470,000  บาท   ถ้าสมมติว่าเจียดได้ 4,000 บาท  ก็จะซื้อบ้านได้หลังหนึ่งเกือบล้านบาท  จุดเด่นของโครงการคือ   อัตราดอกเบี้ยจะต่ำประมาณ 4.5 %  คงที่ 3 ปีแรก หลังจากนั้นจะลอยตัวอยู่ที่ 2% ของเงินฝาก 2 ปีก็ไม่เกิน 5% แต่ถ้ายื่นกู้ก่อนวันที่  15 มิถุนายนและเบิกก่อนวันที่  15 กรกฎาคม  เขาก็จะลดให้อีกครึ่งเปอร์เซนต์   ซึ่งเป็นสิ่งที่ทำให้พนักงานรัฐวิสาหกิจที่มีรายได้น้อยจะได้มีโอกาสมีบ้านอยู่

 

ไทยเป็นเจ้าภาพจัดประชุม  “การประเมินและติดตามผลของการประชุมอังค์ถัด ครั้งที่  10” 

                   วันจันทร์ที่  22 เมษายน  ผมได้มีการประชุมเตรียมการเกี่ยวกับเรื่องที่ประเทศไทยจะเป็น      เจ้าภาพจัดประชุม  การประเมินและติดตามผลของการประชุมอังค์ถัด ครั้งที่ 10  ซึ่งรัฐบาลที่แล้วได้จัดเมื่อ 2 ปีที่แล้ว  ทั้งนี้ก็จะเป็นการที่เรียกว่า  Mid-Term  Review  คือมีการประเมินผล 2 ปีแล้วก็มาประเมินผลทบทวนว่าการปฏิบัติตามปติญญาและแผนปฏิบัติการกรุงเทพว่าเป็นอย่างไรไปถึงไหนแล้ว   ก็จะมีข้าราชการชั้นผู้ใหญ่ของสมาชิก  191 ประเทศจากทุกภูมิภาคทั่วโลกเข้ามาประชุมในประเทศไทย  และก็มีระดับรัฐมนตรีมาบ้าง  อันนี้เป็นการทบทวนการทำงานที่ผ่านมาว่าเป็นอย่างไร   ผมก็คงจะไปกล่าวสุนทรพจน์เปิดงาน  โดยจะเน้นเรื่องของความจริงใจที่จะร่วมกันแก้ปัญหาความยากจนของโลก   เรื่องของการที่ประเทศที่เจริญแล้วต้องไม่กีดกันทางการค้าโดยที่ประเทศที่กำลังพัฒนาก็ต้องพัฒนาตัวเองปรับปรุงสินค้า  หรือการทำงาน  การรักษาสิ่งแวดล้อมของตัวเองให้ได้ระดับมาตรฐานโลกเช่นกัน   ต้องร่วมมือกันอย่างจริงใจ  ไม่ใช่ว่าถึงเวลาก็ยกข้ออ้าง   อันนั้นคือสิ่งที่ผมจะไปพูดกับเขาในสัปดาห์นะครับ

 
จะยึดหลักพระธรรมวินัยของพระพุทธเจ้าในการแก้ไขร่างพ.ร.บ.คณะสงฆ์

                   มีการประชุมคณะรัฐมนตรีวันอังคารที่ 23 เมษายนตามปกติ   ก็มีเรื่องที่อยากจะอธิบายให้พี่น้องประชาชนฟังเรื่องแรกคือร่างพระราชบัญญัติคณะสงฆ์  ขอกราบเรียนอย่างนี้ครับว่าไม่อยากให้เรื่องนี้เป็นความขัดแย้งของชาวพุทธ  เพราะชาวพุทธเป็นผู้รักความสงบ  ชาวพุทธเป็นผู้ที่เดินตามรอยขององค์สัมมา      สัมพุทธเจ้า  โดยเฉพาะอย่างยิ่งเรื่องของการเดินสายกลาง  ทีนี้ผ่านมาการเลื่อนและเอาพระราชบัญญัติคณะสงฆ์ไปทบทวน อย่าถือว่าเป็นฝ่ายใดแพ้ฝ่ายใดชนะ  ถ้าเราไม่ได้มีการปรุงแต่งเราก็ไม่คิดอย่างนั้น   เพราะฉะนั้น  จริง ๆ แล้วต้องถือว่าชาวพุทธเป็นผู้ชนะเพราะถ้าเราจะทำพระราชบัญญัติใหม่ทั้งที  ทำให้เกิดความรอบคอบ  ทำให้เกิดเป็นพระราชบัญญัติที่ดีที่สุดดีกว่า  ตอนนี้ที่ต้องถอยออกไปเพราะอะไรครับ  ขอย้ำอีกครั้งนะครับว่าความจำเป็นเร่งด่วนได้หมดไปแล้ว  เพราะเมื่อก่อนนี้เราจะยุบกรมการศาสนาตามพระราชบัญญัติการปฏิรูปการศึกษา  2542  เพราะฉะนั้น  ศาสนาพุทธก็เป็นห่วงว่าจะต้องตั้งคณะกรรมการขึ้นมาประกอบด้วยคนหลายศาสนามาดูแลศาสนาพุทธซึ่งจะไม่เหมาะ  เพราะฉะนั้น จึงจะต้องมีกฎหมายแยกออกมา        แต่วันนี้กรมการศาสนายังอยู่เพราะเราจะเสนอพระราชบัญญัติการปฏิรูปการศึกษาเข้าสภาฯ ในวันพุธหน้า  ซึ่งจะคงกรมการศาสนาไว้เมื่อคงกรมการศาสนาไว้ กฎหมายที่มีปัจจุบันยังใช้ได้อยู่  แต่จะปรับปรุงเพราะฉะนั้น ความจำเป็นเร่งด่วนจึงลดลงไป   ก็อยากจะกราบเรียนพี่น้องทั้งหลาย  โดยเฉพาะอย่างยิ่งผมทราบว่าได้มีการเคลื่อนไหวไปชวนพระทางภาคใต้มา   ก็ขอเรียนว่าความจำเป็นเร่งด่วนได้หมดไปแล้ว  และผมได้ไปกราบนมัสการสมเด็จพระพุฒาจารย์ให้เข้าใจว่าเรื่องราวทั้งหมดเป็นอย่างไร  เมื่อความจำเป็นเร่งด่วนหมดไป   เราก็ทำกฎหมายให้รอบคอบให้ดีที่สุด      โดยยึดหลักพระธรรมวินัยที่ปรากฎในพระไตรปิฎกอย่างเคร่งครัด  เพราะกฎหมายฉบับนี้จะเน้นเรื่องการปกครองคณะสงฆ์ซึ่งต้องเป็นไปตามพระธรรมวินัยที่พระพุทธเจ้าทรงบัญญัติไว้ในพระไตรปิฎก  เพราะฉะนั้น  เราควรจะใช้แนวนี้มากกว่าจะเป็นแนวใหม่  เพราะว่าถ้าเราจะยึดหลักธรรมะของพระพุทธเจ้าก็น่าจะใช้หลักพระธรรมวินัย   ก็จะตั้งคณะกรรมการขึ้น  หลายท่านที่เป็นห่วงผมจะไปปรึกษาเพื่อให้ได้คณะกรรมการที่เหมาะสมเป็นกลางมาช่วยกันคิด  เพื่อเปิดโอกาสให้พระดีได้มีบทบาทในศาสนาให้มากขึ้น  และเพื่อปิดโอกาสการใช้ศาสนาพุทธไปทำมาหากินที่ไม่เหมาะสมนั่นคือหลัก  อันนี้เป็นเรื่องที่ไม่ใช่ผมรู้เรื่องคนเดียว ไม่ใช่เลย  ผมก็ไม่ใช่เป็นผู้รู้   แต่ขณะเดียวกันเราต้องเชิญผู้รู้มาช่วยกันคิด  กฤษฎีกาเป็นเจ้าภาพ  มีกรมการศาสนา  มีพระที่เป็นพระผู้ใหญ่มาช่วยกันคิดทำกฎหมายฉบับนี้ให้รักษาศาสนาพุทธของเราให้เข้มแข็งให้ดีที่สุด  และกระบวนการในการที่จะลงโทษพระที่ไม่ปฏิบัติตามพระธรรมวินัยนั้น จะต้องสามารถทำได้ง่ายขึ้นและรวดเร็วขึ้น  อันนั้นก็จะเป็นกระบวนที่อยู่ในกฎหมายฉบับใหม่  ก็ขอนมัสการกราบเรียนพระคุณเจ้าทั้งหลายที่ยังเป็นห่วงเรื่องนี้   ในฐานะที่ผมก็เป็นชาวพุทธ  รักศาสนาพุทธก็อยากให้ศาสนาพุทธเป็นศาสนาที่หล่อหลอมจิตใจคนไทยให้เป็นผู้ที่ลดละกิเลส  เพื่อบรรเทาทุกข์หาทางหลุดพ้นตามที่พระพุทธเจ้าได้ทรงสอนไว้  อันนี้ก็จะพยายามทำให้ดีที่สุด  ก็ขอให้ท่านทั้งหลายอย่าได้ห่วง  และมีพระผู้ใหญ่ท่านแนะนำว่า  ระหว่างที่กำลังร่างกฎหมายอยู่นี้ควรจะมีคณะกรรมการระดับชาติขึ้นมาเพื่อคอยดูแลให้ศาสนานั้นไดรับการดูแลอย่างดีเพื่อเสริมกับกฎหมายที่มีอยู่ในปัจจุบันนกว่ากฎหมายใหม่จะได้รับการแก้ไขให้เสร็จ   ซึ่งผมจะทำให้เร็วไม่ช้าเลยจะเร่งทำให้เร็วที่สุด  แต่เร็วด้วยความรอบคอบดีกว่าเร็วแล้วไม่รอบคอบ  อันนี้ก็เป็นสิ่งที่กำลังพยายามจะเตรียมการทำอยู่  ก็นมัสการกราบเรียนพระคุณเจ้าทุกท่านนะครับว่า งานนี้ผู้ที่ชนะคือชาวพุทธไม่ใช่ฝ่ายใดฝ่ายหนึ่งชนะ  ผมไม่เคยคิดที่ว่าจะต้องเชื่อฝ่ายใดฝ่ายหนึ่ง  แต่ผมคิดอย่างเดียวว่าทำอย่างไรเราในฐานะเป็นชาวพุทธจะรักษาและส่งเสริมให้ศาสนาพุทธเป็นศาสนาที่เข้มแข็ง   ก็ขอกราบเรียนอีกครั้งนะครับ

 
รัฐบาลจะดูแลเรื่องการปรับลดอัตราดอกเบี้ยของธนาคารพาณิชย์เพื่อไม่ให้ประชาชนถูกเอาเปรียบ

                   เราได้มีการพูดคุยกันเรื่องการปรับลดอัตราดอกเบี้ยของธนาคารพาณิชย์  ขณะนี้ก็มีธนาคารลูกครึ่ง 2 ธนาคารได้ลดไปแล้ว และล่าสุดธนาคารยูโอบีลดขาเดียวซะด้วย  ก็ต้องเรียนว่าอย่าให้คนไทยได้เข็ดการลงทุนจากต่างประเทศ  ผมเข้าใจว่าธุรกิจการลงทุนนั้นเป็นระบบทุนนิยมแต่ว่าทุนนิยมที่จะอยู่ได้ต้องแคร์สังคม  เพราะฉะนั้น  การลดขาเดียวนั้นน่าจะเป็นสิ่งที่เอาเปรียบประชาชน  ก็คงจะต้องดูกันต่อไป  ลำบากครับแทรกแซงมากก็หาว่าแทรกแซง  ไม่แทรกแซงก็ค่อนข้างจะเพลินกันไปหน่อย  อันนี้ก็จะเป็นเรื่องที่ผมจะต้องพูดจากันหลายฝ่ายเพื่อให้เกิดความเป็นธรรมกับสังคม   แล้วก็ที่ผ่านมานั้นประเทศไทยได้เสียหายไปด้วยการพยายามแก้ไขปัญหาสถาบันการเงินไม่ว่าจะเป็นไฟแนนซ์กับธนาคารเสียหายรวมกันไปแล้ว 1.36 ล้านล้านบาท   ซึ่งเป็นการเสียหายที่เจ็บปวดที่สุด  แล้วก็ยังเจอภาวะอย่างนี้   ก็เป็นเรื่องที่ต้องพูดคุยกันต่อไป       รัฐบาลไม่นิ่งนอนใจแน่นอนครับ  แต่พยายามจะทำให้ดีที่สุดในความพอดีเหมาะสมที่สุดเพื่อไม่ให้กลไกตลาดเสียหาย   ขณะเดียวกันนั้นก็เพื่อไม่ให้สังคมถูกเอาเปรียบเช่นกัน

 
ตั้งคณะกรรมการพัฒนาขีดความสามารถในการแข่งขันของประเทศ

                   ก็มีอีกหลายเรื่องในการประชุมคณะรัฐมนตรีอีกเรื่องหนึ่งก็คือ เราจะจัดตั้งคณะกรรมการพัฒนาขีดความสามารถในการแข่งขันของประเทศขึ้นมา  และผมได้เอาเงินที่ใช้กระตุ้นเศรษฐกิจกันไว้ประมาณ  1,000 ล้านบาท  ให้คณะกรรมการฯ นี้ได้ใช้เพื่อแก้ปัญหาเฉพาะหน้าส่วนหนึ่ง  เพื่อจะแก้ปัญหาเรื่องของศักยภาพการแข่งขันที่เรามีปัญหาในจุดไหนจะต้องเข้าไปแก้  คณะกรรมการฯ ก็จะดูกันจะใช้ทั้งการทำวิจัยการแก้ปัญหา  เรื่องของการส่งเสริมภาคเอกชนให้เข้มแข็งก็จะอยู่ในคณะกรรมการชุดนี้ที่จะต้องใช้ความรอบคอบ  ใช้เงินอย่างประหยัด และให้ได้ผลให้มากที่สุด  อันนี้ก็เตรียมการไว้เผื่อจะต้องแก้ปัญหาในช่วงต่อไปใน 1 ปีข้างหน้า

 

 

อนุมัติงบประมาณก่อสร้างการปรับปรุงอาคารของกองทัพเรือ เพื่อที่จะใช้ในการจัดประชุมเอเปค 2003 

                   ได้มีการอนุมัติงบประมาณก่อสร้างการปรับปรุงอาคารของกองทัพเรือเพื่อที่จะใช้ในการจัดประชุมเอเปค 2003  และเป็นอาคารหอประชุมอเนกประสงค์ของกองทัพเรือที่จะใช้ต่อไป  และจะใช้ในกรณีที่มีแขกบ้านแขกเมืองพิเศษที่จะจัดเลี้ยงเพื่อชมความงามของแม่น้ำเจ้าพระยา และอยู่ในฝั่งธนบุรีที่จะมองเห็นพระบรมมหาราชวัง  วัดพระแก้ว  ซึ่งสวยงามมากในจุดนั้น เราก็จะใช้สำหรับเป็นการจัดเลี้ยงผู้นำประเทศ  20  ประเทศที่จะมาร่วมประชุมเอเปคที่เราจะเป็นเจ้าภาพในปีหน้าประมาณปลายเดือนธันวาคมปีหน้า    ซึ่งสถานที่ประชุมก็จะใช้หลายที่  ที่แรกก็จะใช้ที่ตึกสันติไมตรี  ทำเนียบรัฐบาล   ใช้เป็นการประชุมร่วมระหว่างผู้นำกับเอกชน  และใช้สำหรับการประชุมเบื้องต้นในวันแรก  และการประชุมที่เรียกว่า  Leader  Retreat  นั้นจะประชุมที่พระที่นั่งอนันตสมาคมทรงมีพระบรมราชานุญาตให้แล้ว     และงานเลี้ยงใหญ่ก็จะไปที่อาคารที่กำลังก่อสร้างของกองทัพเรือ  และจะมีการโชว์ความงามของแม่น้ำเจ้าพระยา  มีการเห่เรือ  เพื่อที่จะใช้สิ่งที่เป็นศิลปวัฒนธรรมสิ่งที่เรามีอยู่แล้วไม่ต้องลงทุนมาก แต่ว่าสวยงามประทับใจ  และพระบาทสมเด็จพระเจ้าอยู่หัวจะทรงพระราชทานเลี้ยงพระสุธารสชาแก่ผู้นำประเทศ 20 ประเทศที่มาร่วมประชุมด้วย

 

 
พม่าจะให้ความร่วมมือในการปราบปรามเครือข่ายค้ายาเสพติดของเหว่ย เซียะกัง

                   สัปดาห์ที่ผ่านมาได้มีแขกสำคัญคนหนึ่งมาเยือนประเทศไทย  คือพลเอกหม่อง เอ  รองประธานสภาสันติภาพและการพัฒนาแห่งรัฐ สหภาพเมียนมาร์  มาเยือนประเทศไทยอย่างเป็นทางการระหว่างวันที่  23-26 เมษายน   รัฐบาลก็ได้ใช้เวทีที่ไม่เป็นทางการพูดคุยกันเพราะว่าท่านพารัฐมนตรีมาหลายคน  ผมก็ให้รัฐมนตรีที่เกี่ยวข้องกันไปคุยไปพูดจาไปตีกอล์ฟไปทานข้าวพูดจากันให้เกิดความร่วมมือกันอย่างดี ได้มีโอกาสนำเข้าเฝ้าฯ พระบาทสมเด็จพระเจ้าอยู่หัวและสมเด็จพระนางเจ้าฯ  พระบรมราชินีนาถ  ซึ่งทรงพระราชทานให้เฝ้าฯ  เกือบ 2 ชั่วโมง  ทรงช่วยประเทศไทยเยอะครับที่ทำให้พม่ามีความรู้สึกที่ดีมาก เกรงพระบารมี และได้กราบบังคมทูลต่อหน้าพระพักตร์ว่าจะลืมเรื่องในอดีตทั้งหมด  เพื่อที่จะเริ่มต้นในความร่วมมือในความสัมพันธ์ที่ดีกับประเทศไทย และสิ่งหนึ่งที่ผมพูดกับเขาก็คือว่าจากการข่าวของผมมีบริษัทชื่อหงษ์ปัง ของนายเหว่ย  เซียะกัง  ส่งยาเสพติดมาขายประเทศไทยตลอดเวลาอยู่แถวท่าขี้เหล็ก  ท่านบอกผมว่าขอเวลากลับไปแล้ว   2 อาทิตย์ต้องไม่มีหงษ์ปัง  นั่นคือความร่วมมือที่ดีขึ้นมากจากเดิมที่ความร่วมมืออย่างนี้ไม่กล้าพูดกันได้ลึกขนาดนี้   ผมก็บอกว่าประเทศไทยห่วงมากที่สุดคือเรื่องยาเสพติด  เพราะฉะนั้น  ท่านต้องร่วมมือกับประเทศไทยเรื่องยาเสพติด  เพื่อแสดงความจริงใจให้กับคนไทยทั้งประเทศ เรื่องอื่นก็เป็นปกติของประเทศชายแดนติดกัน  เรื่องการค้าชายแดน  เรื่องประมง  อันนั้นเราก็ร่วมมือกันเรื่องเกษตร  เรื่องปศุสัตว์   แต่เรื่องยาเสพติดผมถือว่าเป็นเรื่องใหญ่   ซึ่งผมซีเรียสเรื่องนี้   เขาก็ร่วมมือครับวันนี้ร่วมมือมากขึ้น   เขาขอเวลานิดหนึ่งเพราะว่าชนกลุ่มน้อยซึ่งเขาเองก็พยายามสร้างความปรองดองโดยเอาชนกลุ่มน้อยเข้ามาร่วม  เพราะฉะนั้น  ชนกลุ่มน้อยเหล่านี้ได้หากินกับเรื่องยาเสพติดมานาน  เขาก็พยายามที่จะตัดเรื่องยาเสพติด  เราก็บอกว่าให้ปลูกพืชทดแทน  เราจะเอาพืชที่เราต้องซื้อจากต่างประเทศ เช่น ถั่วเหลืองเราขาด  ก็ให้เขาไปปลูกและเราจะรับซื้อ  ก็จะช่วยทำให้ลดลง  เพราะคนที่ปลูกฝิ่น  คนที่ทำยาเสพติดจริง ๆ  ได้เงินนิดเดียว  คนที่ได้มากกว่านั้นคือพวกมาเฟีย  เพราะฉะนั้น  ความร่วมมือนี้เขายินดีมาก  และเขาจะตั้งคณะกรรมการร่วมชายแดนส่วนท้องถิ่นหรือทีบีซี ในจุดอื่น ๆ อีก  เรียกว่าถ้ามีปัญหาปุ๊ปประชุมแก้ปัญหากันได้เลย  จะได้ไม่เกิดปัญหาให้กินใจกัน  ความร่วมมือของเรากับพม่าก็จะดีมาก

 
สภาผู้แทนราษฎรให้ความเห็นชอบผ่านร่างพระราชบัญญัติปรับปรุง กระทรวง ทบวง กรม

                   เมื่อวันพุธที่ผ่านมาผมได้ไปชี้แจงร่างพระราชบัญญัติปรับปรุง กระทรวง ทบวง กรมต่อสภาผู้แทนราษฎร   และในที่สุดก็ต้องขอขอบคุณสภาผู้แทนราษฎรที่ได้ผ่านวาระที่  1 รับหลักการไปแล้ว  ด้วยคะแนนเสียง  300 สนับสนุน  งดออกเสียง  84 เสียง  ซึ่งขอขอบคุณฝ่ายค้านด้วยที่ได้เห็นความสำคัญความจำเป็นในการเปลี่ยนแปลงระบบการบริหารราชการของประเทศ  ก็ถือเป็นผลงานร่วมกันแต่หากจะมีข้อผิดพลาดบ้างรัฐบาลจะรับไว้นะครับ

 

ความสำเร็จในการเจรจาลดค่าก๊าซธรรมชาติจากแหล่งเอราวัณและแหล่งยูโนแคล 2/3

                   ผมจะพูดเรื่องที่สำคัญอีกเรื่องหนึ่งเมื่อวันพฤหัสบดีที่  25 เมษายน  ผมได้ไปร่วมเป็นสักขีพยานพิธีการลงนามในสัญญาแก้ไขเพิ่มเติมสัญญาซื้อก๊าซธรรมชาติจากแหล่งเอราวัณและแหล่งยูโนแคล 2/3  ที่ทำเนียบรัฐบาล   เรื่องนี้ขอเล่าให้ฟังนิดหนึ่งว่าในอดีตเราได้ให้สัมปทานในการสำรวจขุดเจาะก๊าซธรรมชาติกับต่างประเทศไปหลายที่   ในสัญญาหลักก็คือว่าเรามีสัญญาว่าเราจะรับซื้อก๊าซในขั้นต้นขั้นต่ำเท่าไหร่ ในราคายูนิตละเท่าไหร่  ที่เกินเราก็ยังซื้อ  ที่ผ่านมาเราซื้อทั้งที่กำหนดขั้นต่ำและที่เกินโดยไม่มีการต่อรองมาเป็นเวลา 10 ปี เป็นเงินหลายหมื่นล้านบาท   พอรัฐบาลนี้มาเห็นสัญญา  สัญญาบังคับเราซื้อขั้นต่ำและบังคับราคาขั้นต่ำ  แต่ที่เกินนั้นเป็นสิทธิของเราที่จะเจรจาว่าจะซื้อก็ได้ไม่ซื้อก็ได้  ถ้าจะซื้อก็ต้องต่อรองราคาได้  เพราะว่าตามสัญญาเราปฏิบัติตามสัญญาเคร่งครัด  เราไม่ได้ผิดสัญญา  แต่ส่วนเกินของสัญญาควรจะเจรจา   อันนี้ผมต้องขอชมเชยรัฐมนตรีสุริยะ  จึงรุ่งเรืองกิจ  รัฐมนตรีว่าการกระทรวงอุตสาหกรรม  ซึ่งไปเห็นสัญญาแล้วมาปรึกษาผมว่าท่านนายกฯ  ผมขอต่อรองนะเรื่องนี้เรามีสิทธิที่จะต่อรอง ถ้าไม่ต่อรองเราก็จะต้องซื้อของแพงต่อ   รัฐมนตรีสุริยะฯ  ก็เรียกแต่ละสัญญามาต่อรอง   ถ้าท่านจำได้ประมาณ 5-6 เดือนที่แล้วก็ไปต่อรองสัญญาหนึ่ง  ก็ได้ลดมา  3,119 ล้านบาท  มาเที่ยวนี้เป็นแหล่งใหญ่ได้ลด  10,294 ล้านบาท   แค่ส่วนลด 2 ครั้งรวมกันก็ประมาณ 13,400 ล้านบาท  นี่เทียบเท่ากับงบประมาณของกระทรวงอุตสาหกรรมทั้งปีนะครับ   แค่ส่วนลดที่ได้รับมาสามารถจัดสรรเป็นงบประมาณของกระทรวงอุตสาหกรรมได้ถึง 3 ปี  แต่ว่ารัฐมนตรีสุริยะฯ  บอกว่าให้นำมาลดเป็นค่าก๊าซหรือค่าอะไรก็แล้วแต่  เพื่อเป็นการลดค่าไฟให้ประชาชนดีกว่า  นี่คือสิ่งที่รัฐมนตรีสุริยะฯ ไปทำมา  ซึ่งผมต้องขอชมเชยและขอขอบคุณที่ได้ช่วยกันรักษาผลประโยชน์ของประเทศชาติ   อันนี้คือสิ่งที่รัฐบาลได้พยายามทำ   ถ้าย้อนไปถึงอีกเรื่องหนึ่งที่รัฐมนตรีวันมูหะมัดนอร์  มะทา  รัฐมนตรีประชา        มาลีนนท์   และปลัดกระทรวงคมนาคม  ได้ดูเรื่องของการประมูลที่สนามบินหนองงูเห่าได้ปรับปรุงสเปก         ที่ล็อกไม่ให้สินค้าไทยมาใช้สินค้าที่ผลิตในประเทศไทย  และพยายามหลีกเลี่ยงไม่ให้เกิดการฮั้วประมูลทำให้ประหยัดเงินลงมาอีก 18,000 ล้าน   สองเรื่องรวมกันแล้วก็ประมาณ 30,000  กว่าล้านบาท  เพราะฉะนั้น            เราจะพยายามรักษาประโยชน์สิทธิของประเทศให้มากที่สุดโดยการไม่เอาเปรียบแต่ต้องไม่ถูกเอาเปรียบเช่นกัน   เราไม่ไปเอาเปรียบใคร  แต่เราต้องไม่ถูกเอาเปรียบ  นี่คือสิ่งที่เราจะต้องทำต่อไป   อันนี้ก็ต้องขอขอบคุณรัฐมนตรีสุริยะฯ กับบริษัท  ยูโนแคล ไทยแลนด์ จำกัด  บริษัท  มิตซุยออลย์เอ็กซพลอ เรชั่นฯ จำกัด (มหาชน)  ที่ได้ร่วมมือเป็นอย่างดี   ซึ่งผมก็บอกเขาโดยเฉพาะอย่างยิ่งประธานใหญ่ของยูโนแคลวันนี้เขาเป็นประธานสภาธุรกิจสหรัฐ-ไทย  เพราะฉะนั้น  เขามีความผูกพันที่จะส่งเสริมการลงทุนในประเทศไทย  ก็พูดจากันรู้เรื่องดีมาก  ก็ถือว่าเป็นสิ่งที่ดี

 
จะนำข้อเสนอแนะของวุฒิสภามาปรับปรุงการทำงาน

                   เมื่อวานนี้ผมอยู่สภาฯ ทั้งวันนั้น   เอางานไปทำที่สภาฯ   เพราะเป็นวันที่จะต้องรายงานแสดงผลการดำเนินงานของคณะรัฐมนตรีในรอบ 1 ปี  ตามแนวนโยบายพื้นฐานแห่งรัฐต่อวุฒิสภา ซึ่งเป็นไปตามบทบัญญัติของรัฐธรรมนูญมาตรา 88 อันนี้ก็ได้รับข้อมูลจากวุฒิสภาว่ามี     ข้อบกพร่องตรงจุดนั้น  มีข้อดีตรงจุดนี้  เราก็จะนำสิ่งเหล่านี้มาประมวล   อะไรที่เป็นแนวทางที่ต้องปรับปรุงแก้ไขในการทำงานของรัฐ  ก็จะรับมาพัฒนาเพราะว่าไม่มีใครทำงานได้สมบูรณ์ร้อยเปอร์เซนต์หรอกครับ  ข้อบกพร่องย่อมมี  คนทำงานต้องไม่มีคำว่าไม่บกพร่อง   แต่บกพร่องแล้วเราก็ต้องมาแก้ไขถ้ารู้ว่าบกพร่อง   ก็จะเอาข้อแนะนำของวุฒิสภาฯ มาปรับปรุง  วันจันทร์ก็จะมีการประชุมอีกครั้งหนึ่ง  วุฒิสภาของใช้เวลาวันจันทร์อีกหนึ่งวัน   ผมก็บอกคณะ    รัฐมนตรีว่าถ้ามีงานให้เอางานไปทำที่สภาฯ  และก็นั่งฟังคอยตอบคำถาม   อันนี้ก็เป็นหน้าที่ที่ต้องทำกันต่อไป

 

จะเร่งแก้ปัญหาการเก็บค่าหัวคิวและหลอกลวงแรงงานไปต่างประเทศให้มีการยกเลิกการเก็บค่าหัวคิวโดยเร็ว        ที่สุด    

          เรื่องสุดท้ายครับจะพูดสั้น ๆ  เรื่องปัญหาการเก็บค่าหัวคิดและการหลอกลวงแรงงานไปต่างประเทศ  เรื่องนี้พี่น้องประชาชนสบายใจได้ครับว่าผมจะทำอย่างเต็มที่ตรงไปตรงมาไม่มีคำว่าลูบหน้าปะจมูก  ไม่มี       คำว่าการเมืองหรือไม่การเมือง  ผิดเป็นผิดถูกเป็นถูก  อะไรที่ผิดก็ว่ากันตามผิด  อะไรที่ถูกก็ว่าตามถูก  นอกเหนือจากการที่ลงโทษผู้กระทำผิดแล้ว จะต้องนำไปสู่การปรับปรุงกระบวนการเพื่อไม่ให้เกิดการหลอกลวงแรงงานไปต่างประเทศ  และที่สำคัญคือนำไปสู่การลดและเลิกในที่สุดเก็บหัวคิวคนงาน   ค่าใช้จ่ายที่คนงานควรจะเสียก็คือต้องเป็นค่าเครื่องบิน  ค่าเดินทางตามปกติไม่ใช่มีค่าหัวคิว  ซึ่งผมก็แปลกประหลาดใจว่าทำไมต้องเสียค่าหัวให้บริษัทต่างประเทศ  เพราะบริษัทเขาต้องการคนงาน   ผมยังไม่เคยเห็นบริษัทรับงานที่ไหนเขาจะขอค่าหัวคนงานไม่มีหรอกครับ  นอกจากค่าประกันความเสียหายที่จะคืนให้เมื่อเลิกทำงาน  อันนั้นก็อาจจะมีบ้างเป็นบางที่บางงาน  แต่ว่าวันนี้กลายเป็นว่าต่างประเทศก็เก็บค่าหัวคิวในประเทศก็เก็บหัวคิด         คนไทยที่ไปทำงานก็เลยหนึ่งปีแรกไม่ได้เงินสักบาทหนึ่ง เพราะต้องทำงานฟรีเพื่อไปจ่ายค่าหัวคิว  ผมว่าบาปกรรมเรื่องนี้จะต้องหาทางแก้ไขและเลิกในที่สุด   อันนี้ผมขอรับรายงานจากตรวจสอบข้อเท็จจริงจากท่านรัฐมนตรีแรงงานฯ  ในสัปดาห์นี้ เมื่อรับแล้วก็จะดำเนินการตั้งกรรมการสอบสวนโดยด่วน  และจะทำเรื่องนี้ตรงไปตรงมา  โปร่งใสเด็ดขาด   ก็ขอให้พี่น้องประชาชนได้สบายใจในเรื่องนี้  

                   วันนี้ใช้เวลามากก็ขอขอบคุณท่านพี่น้องประชาชนที่ติดตามรับฟังมาโดยเฉพาะอย่างยิ่ง  1 ปีเต็มครับ  ก็ขอขอบคุณอีกครั้งครับ  

 

--------------------------------

 
                                                                                                                ฝ่ายวิเคราะห์ข่าว  สำนักโฆษก

                                                                                                         วิสุนี  ตรวจ,  จินตนา/ถอดเทป/พิมพ์