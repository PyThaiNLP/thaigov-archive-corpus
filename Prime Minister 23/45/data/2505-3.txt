คำกล่าวของ พ.ต.ท. ทักษิณ ชินวัตร นายกรัฐมนตรี

เนื่องในโอกาสเป็นประธานในพิธีเปิด “หัวใจไทย นิยมไทย”

ณ ศูนย์แสดงสินค้านานาชาติ อาคารอิมแพ็ค คอนเวนชั่น เซ็นเตอร์

เมืองทองธานี จังหวัดนนทบุรี

เมื่อวันเสาร์ที่ 25 พฤษภาคม 2545  เวลา 17.20 น.

------------------------------------

H. H. Shaikh Khalifa bin Salman Al Khalifa นายกรัฐมนตรีแห่งราชอาณาจักรบาห์เรน

รัฐมนตรีว่าการกระทรวงยุติธรรม ในฐานะประธานโครงการ “หัวใจไทย นิยมไทย”

คณะกรรมการรณรงค์ให้ใช้สินค้าและบริการไทย

พี่น้องประชาชน และ

ผู้มีเกียรติที่เคารพรักทุกท่าน

                    ในนามของรัฐบาล ผมมีความยินดีเป็นอย่างยิ่งที่ได้เห็นความร่วมมือร่วมใจของหน่วยงาน    ภาครัฐและภาคเอกชนหลายฝ่าย ในการดำเนินงานเพื่อรณรงค์การใช้สินค้าและบริการของไทย อันเป็นการสร้าง จิตสำนึกที่เป็นคุณประโยชน์แก่การพัฒนาประเทศโดยรวมสืบต่อไป

                    เรื่องการรณรงค์ใช้สินค้าไทยนั้น ไม่ได้หมายความว่าวันนี้ประเทศไทยจะไม่สนับสนุนการลงทุนจากต่างประเทศ การใช้สินค้าไทยจึงหมายความว่าสินค้าที่ผลิตภายในประเทศไทย ไม่ว่าจะผลิตโดยคนไทยหรือชาวต่างประเทศที่มาผลิตในประเทศไทย เราถือว่าเป็นสินค้าที่จะลดการสูญเสียเงินตราระหว่างประเทศ

                    ผมเห็นประเทศจีนแล้วชื่นใจมาก เนื่องจากประเทศจีนในขณะนี้มีเงินไหลเข้ามาก เพราะ      เขาส่งออกมาก แต่การนำเข้าของเขานั้นน้อยมาก ส่วนประเทศไทยนั้น วันนี้การนำเข้ายังน้อยกว่าการส่งออก     แต่เมื่อไรเศรษฐกิจดี การนำเข้ามักจะมากกว่าการส่งออก ทำให้เราขาดดุลการค้ามาอย่างต่อเนื่อง ซึ่งเป็น  สาเหตุหนึ่งที่ทำให้เราเกิดภาวะเศรษฐกิจล่มสลายเมื่อสี่ปีที่ผ่านมา

                    ฉะนั้น วันนี้จึงเป็นโอกาสที่ดีคนไทยทุกคนจะได้ตระหนักถึงการที่จะพยายามลดการสูญเสีย เงินตราต่างประเทศ ด้วยการช่วยกันประหยัดการใช้เงินตราต่างประเทศ นั่นคือ การใช้สินค้าที่ผลิตภายใน ประเทศไทย การใช้บริการของคนไทย หลายครั้งที่คนไทยไปต่างประเทศ ไปเห็นสินค้าสวยงามอยากจะซื้อมา   แต่สุดท้ายกลายเป็นสินค้าที่ผลิตในประเทศไทย ผมอยากให้คนไทยได้ภูมิใจสินค้าไทยตอนที่อยู่ในประเทศไทย ไม่ต้องรอภูมิใจเมื่อเราเห็นว่าเขาส่งออก เพราะจริงๆ แล้ววันนี้เราส่งออกมากมายเหลือเกิน

                    จากการศึกษาที่ยืนยันว่า ในโลกยุคใหม่เป็นโลกที่แข่งขันกันทางเศรษฐกิจ ที่เรียกว่าเศรษฐกิจทุนนิยม หัวใจของความสำเร็จของเศรษฐกิจทุนนิยมคือ การที่มีชาตินิยม ประเทศสหรัฐอเมริกา ประเทศเยอรมัน ประเทศอังกฤษ ประเทศฝรั่งเศส และประเทศญี่ปุ่น เป็นตัวอย่างของประเทศที่มีความสำเร็จในระบบเศรษฐกิจ ทุนนิยม เพราะคนในชาติมุ่งผลประโยชน์ของชาติเป็นตัวตั้ง แต่จุดอ่อนของเราในเวลานี้คือ เราต่างคนต่างอยู่    ไม่ได้คำนึงถึงผลประโยชน์โดยรวมของชาติมากนัก ซึ่งเวลานี้เป็นเวลาที่เหมาะที่คนไทยทุกคนจะได้พึงตระหนักว่า ผลประโยชน์ของชาติรวมใจให้เป็นหนึ่ง คือหนทางในการที่จะทำให้ประเทศชาติเติบโตอย่างแข็งแรงมั่นคง ผมจะพยายามจะทำทุกอย่าง เพื่อให้เกิดความสามัคคีในชาติ ถึงแม้ว่าบรรยากาศการเมืองไม่เอื้ออำนวยที่จะสะท้อนให้เห็นถึงความเป็นหนึ่งเดียวเพื่อชาติมากนัก แต่ขอยืนยันว่าอย่างไรก็ตามรัฐบาลนี้จะทำทุกอย่าง   เพื่อผลประโยชน์ของชาติ และจะรวมพลังทุกส่วนเท่าที่เขาได้คำนึงถึงผลประโยชน์ของชาติเป็นตัวตั้งเช่นกัน  เพื่อทำให้ชาติไทยของเราเข้มแข็ง การใช้สินค้าไทย การส่งเสริมคนไทยด้วยกันเป็นหัวใจอย่างหนึ่งของความสำเร็จ

                    วันนี้ ผมต้องขอขอบคุณภาครัฐ ภาคเอกชน และคณะกรรมการที่ได้ให้ภาครัฐและภาคเอกชนนั้น ได้มารวมกันเป็นหนึ่ง และผลักดันความคิดที่จะทำให้คนไทยมีจิตสำนึกแห่งการคำนึงถึงผลประโยชน์ของชาติ ผลประโยชน์ของชาตินั้น ไม่จำเป็นต้องเป็นผลประโยชน์ของรัฐบาลหรือของเอกชน ทั้งรัฐบาลรวมกับเอกชนถือว่าเป็นประเทศ ฉะนั้น การที่ภาคเอกชนเติบโตก็ถือว่าประเทศเติบโต เพราะว่าภาคเอกชนเติบโตนั้น บริษัททุกบริษัทได้เงินปันผลมาถึงผู้ถือหุ้น รัฐบาลได้ภาษีมากพอๆ กับผู้ถือหุ้นได้รับ ไม่ว่าจะในรูปของภาษีมูลค่าเพิ่ม ภาษีของบุคคลธรรมดา ถ้ากำไรก็เป็นภาษีของนิติบุคคล และถ้ายังปันผลได้อีกก็มีภาษีจากเงินปันผล นั่นคือรัฐบาล เก็บภาษีได้ทุกขั้นตอน ฉะนั้นการที่เอกชนเติบโตจึงเป็นสิ่งที่รัฐบาลมีหน้าที่ทำให้เติบโต ไม่ควรจะอิจฉา ดังนั้น รัฐบาลนี้จึงเข้าใจภาคเอกชน และภาคประชาชนเป็นอย่างดี เราจะต้องส่งเสริมให้ภาคเอกชนเติบโต เพื่อรัฐบาล   จะได้มีภาษีมาช่วยภาคประชาชนให้เข้มแข็ง สิ่งเหล่านี้ต้องอยู่ควบคู่กันไป ต้องทำด้วยกันฉะนั้น ผมได้แต่วิงวอนให้พี่น้องคนไทยทุกคนได้รวมหัวใจให้เป็นหนึ่ง มีความรักไทยให้มากที่สุด และทำทุกอย่างเพื่อให้รักษาไว้ ซึ่งผลประโยชน์ของประเทศไทย

                    วันนี้ ผมขอชื่นชมในความพยายามของคณะกรรมการฯ และความร่วมมือที่ดีของภาครัฐ    และภาคเอกชนอีกครั้งหนึ่ง บัดนี้ ได้เวลาอันสมควรแล้ว ผมขอเปิดงาน “หัวใจไทย นิยมไทย” ณ บัดนี้  และขออวยพรให้การจัดงานดำเนินไปด้วยความราบรื่น บรรลุผลสำเร็จตามเจตจำนง และขอให้ท่านพี่น้องที่มา ออกงานและมาเยี่ยมชมงานในวันนี้ จงประสบแต่ความสุข ความเจริญ คิดสิ่งใดสมความปรารถนา ส่วนรัฐบาล   มีหน้าที่ทำให้ความปรารถนาของท่านนั้นเป็นจริง ด้วยการทำงานหนัก ทำงานแบบมียุทธศาสตร์ ทำงานด้วยสมอง ด้วยความตั้งใจ ถึงแม้ว่าจะมีอุปสรรคบ้างในระบบ ซึ่งต้องแก้ไขและพัฒนาต่อไป ก็ไม่ได้ทำให้รัฐบาลเสียกำลังใจและหยุดยั้ง เฉพาะอย่างยิ่งผมเองเป็นเป้าหมายมากมาย แต่ผมไม่หวั่นไหว เพราะผมถือว่าภารกิจของผมยัง   ไม่เสร็จสิ้น เพราะภารกิจของผมคือการขจัดความยากจนและความทุกข์ยากของคนไทยให้เสร็จสิ้น นั่นคือภารกิจ ที่ได้รับมอบหมายมา ฉะนั้น เมื่อผมมีความมุ่งมั่นเช่นนี้ ผมขอวิงวอนให้คนไทยรวมหัวใจให้เป็นหนึ่ง เพื่อประเทศไทยอันเป็นที่รักของเรา ขอขอบคุณ สวัสดีครับ

-----------------------------------------------

ฝ่ายประชาสัมพันธ์และเผยแพร่ สำนักโฆษก

อภิญญา ตันติรังสี /ถอดเทป/พิมพ์

พาณี รัตนยันต์ /ตรวจ