คำกล่าว ของ พ.ต.ท.ทักษิณ  ชินวัตร นายกรัฐมนตรี

ในโอกาสเป็นประธานเปิดงานสัมมนาวิชาการและบรรยายพิเศษ

“กระบวนทัศน์ใหม่เพื่อการพัฒนาการศึกษา วัฒนธรรมและการสร้างสรรค์ศิลปะ

เพื่ออนาคตของประเทศไทย”
ณ ห้องประชุมชั้น 2 อาคารวิจัยและการศึกษาต่อเนื่อง สมเด็จพระเทพรัตนราชสุดาฯ สยามบรมราชกุมารี มหาวิทยาลัยศรีนครินทรวิโรฒ
วันที่ 7 มิถุนายน 2545 เวลา 08.40 น.

 

                                                                -----------------------------------------------------   
 
ท่านอธิการบดี
ท่านคณบดีคณะศิลปกรรมศาสตร์
ท่านรองอธิการบดี

คณาจารย์ ผู้เข้าร่วมสัมมนา ผู้มีเกียรติ นักศึกษา ทุกท่าน 

                                ผมต้องขอขอบคุณคณะศิลปกรรมศาสตร์ มหาวิทยาลัยศรีนครินทรวิโรฒ ที่ให้โอกาสผมมาเป็นประธานในพิธีเปิดการสัมมนาทางวิชาการ  เนื่องในวาระครบรอบ 9 ปี  แห่งการก่อตั้งคณะศิลปกรรมศาสตร์  แห่งมหาวิทยาลัยศรีนครินทรวิโรฒในวันนี้  ความจริงถ้ามาประกอบพิธีเฉย ๆ ก็อาจจะถูกคนอยู่  แต่ว่าให้บรรยายด้วย  ไม่แน่ใจว่าถูกคนหรือเปล่า   เพราะว่าผมเองพื้นฐานตอนเรียนหนังสือมาก็คงจะไม่มีพื้นฐานโดยตรงของศิลปะ  และที่แย่ไปกว่านั้นคือว่าตอนเป็นนักเรียนเตรียมทหาร  เขาเอาวิชาสเก็ตชิ่งเข้าไปรวมอยู่ในหมวดคณิตศาสตร์  ทำให้ผมได้โล่คณิตศาสตร์เพียงตอนอยู่ปี 1 พอปี 2 ไม่ได้เพราะวาดไม่สวย  วันนี้ให้มาพูดเรื่องศิลปกรรมศาสตร์ก็จะพยายามพูดจากประสบการณ์ครับ

                                เมื่อสักครู่ผมเดินขึ้นมาได้คุยกับท่านอธิการบดีและท่านคณบดี  ทราบว่าทางอธิการได้ให้คณบดีให้นักศึกษาไปช่วยในการพัฒนาผลิตภัณฑ์  1 ตำบล 1 ผลิตภัณฑ์ที่จังหวัดนครนายก  ซึ่งผมขอชื่นชมมาก  ในอดีตนั้นประเทศไทยเป็นประเทศที่มีสินทรัพย์มาก  แต่คนไทยชอบพูดถึง Liability (จำนวนเงินที่ต้องรับผิดชอบ หนี้ พันธกรรม) เลยไม่ได้ใช้สินทรัพย์ที่มีอยู่ให้เกิดพลังของประเทศ  เมื่อผมได้มีโอกาสมาทำงานการเมือง  ผมได้มีโอกาสเดินทางไปทั่วประเทศไทย  สิ่งที่คนไทยควรจะภาคภูมิใจ  แต่ภาคภูมิใจแล้วอยู่เฉย ๆ ไม่ได้ก็คือภาคภูมิใจที่เราเป็นประเทศที่มีประวัติศาสตร์ มีศิลปะ มีวัฒนธรรม  และที่สำคัญคือมีสายเลือดแห่งความละเมียดอยู่ในตัวของเรา  โดยเฉพาะอย่างยิ่งคนทางภาคเหนือ ภาคตะวันออกเฉียงเหนือ  ผมไปเห็นสถาบันราชภัฏได้สอนศิลปะดนตรีต่าง ๆ ให้เด็กต่างจังหวัด   เขาทำได้ดีถึงแม้ว่าจะยังไม่สมบูรณ์  แต่ถือว่าได้รักษาสิ่งที่เรามีอยู่มาช้านานนั้นให้ยังคงไว้ 

                                สิ่งที่ประเทศไทยมีปัญหาวันนี้คือว่า  เราได้พัฒนาตัวเราเองโดยทิ้งความแข็งแกร่งเดิมที่เรามีอยู่  โดยกระโดดเกาะความเป็นสมัยใหม่  ซึ่งเกาะก็ไม่ค่อยได้ทันเท่าไร  แต่ยังทิ้งของเก่าอีกต่างหาก  เพราะฉะนั้นผมถึงใช้คำว่าเราจะต้องกลับมาช่วยกันซ่อมรากภูมิปัญญาเดิม  แล้วต่อยอดเข้าสู่ความเป็นสากลโดยที่ไม่ทิ้งรากฐานแห่งภูมิปัญญาเดิม   ภูมิปัญญาในที่นี้คือความมีวัฒนธรรม  ความมีศิลปะ  ความมีสิ่งที่ดีงามที่เราเป็นอยู่  เมื่อสัปดาห์ก่อนมีการจัดงาน 1 ตำบล 1 ผลิตภัณฑ์  ผมเชื่อว่านักศึกษาคงไปดูกัน  เราจะเห็นชัดว่าเรายังมีของดีอยู่มาก  และแสดงถึงความชำนาญที่เราเรียกว่าความชำนาญที่มีความละเมียดเป็นพิเศษของคนไทยที่ยังมีอยู่มาก  ผมไปดูการวาดเซรามิคในต่างจังหวัดที่เชียงใหม่  คนที่วาดนี้จบประถม 4  เขาเอามาสอน  3 เดือนเท่านั้นเอง  สามารถวาดจานเซรามิคทุกใบที่ออกมาเหมือนกับพิมพ์ด้วยเครื่องเดียวกัน  มีความคงที่ 

                                ผมนั่งดูการทำงานของคนในชนบทตั้งแต่ผมเด็ก ๆ ไปดูเขาวาดร่มที่บ่อสร้าง  เขาได้ค่าจ้างคันละสลึง  วาดดอกไม้สวยงามมากสมัยก่อน  นี่คือสิ่งที่เรามีอยู่แล้ว  แต่ว่าการที่เราเอาสิ่งที่เป็นวิชา  ที่เป็นสากลมาปรับสิ่งที่มีอยู่เพื่อให้เกิดประสิทธิภาพ  ให้เกิดการรักษาไว้ซึ่งสิ่งที่ดีงามของเรานั้นเป็นสิ่งที่ผมเรียกร้องและชื่นชม  และที่สำคัญที่สุดเราต้องยอมรับว่าถึงแม้ว่าเราจะมีสิ่งที่เป็นของเก่าของแก่ของดีงาม   แต่เราต้องยอมรับสิ่งที่เกิดขึ้นใหม่ ๆ ในโลก  โดยเฉพาะอย่างยิ่งท่านทั้งหลายที่เป็นนักศิลปะ  พื้นฐานแล้วจะไม่มีหัวคำนวณ  เมื่อไม่มีหัวคำนวณก็จะเริ่มไม่ค่อยชอบคอมพิวเตอร์  แต่เดี๋ยวนี้คอมพิวเตอร์มีลักษณะพวก Software เป็น User friendly มาก  ใช้ง่าย  โดยเฉพาะอย่างยิ่งท่านต้องเรียนพวก Graphic แล้วเอา 2 อย่างมาเจอกัน  ท่านสามารถที่จะพัฒนาอะไรได้ตั้งมากมาย  โดยเฉพาะอย่างยิ่งการ์ตูน  การ์ตูนเดี๋ยวนี้ทำง่ายขึ้นด้วยคอมพิวเตอร์ Graphic design  ท่านสามารถใช้ลักษณะแบบไทย ๆ ของไทย ๆ แบบวรรณคดีไทย  เอาเข้าไปอยู่ในการ์ตูนสมัยใหม่ได้  สิ่งเหล่านี้เป็นสิ่งที่มีอยู่  แต่ทางวิชาการนั้นผมเชื่อว่าเราจะต้องยอมรับการรวมกันของวิชา  ทั้งที่อยู่กันคนละมุม  จะเกิดมากขึ้น ๆ Graphic design ทำให้ศิลปะเปลี่ยนไป  วิชาในโลกศิลปะเปลี่ยนไปมาก  แม้กระทั่งรูปของ Picasso สามารถที่จะถูกลอกแบบได้เหมือนมาก  โดยมีความนูนความลึกอะไรเหมือนกันหมด  ถ้าหากว่าใช้ผ้าผืนเดียวแบบเดียวกันนั้นแทบจะพิสูจน์ไม่ได้  นั่นคือการใช้คอมพิวเตอร์ซึ่งเกิดขึ้นแล้ว  เรื่องของ Performing Arts ก็เช่นกัน  คอมพิวเตอร์ก็เข้ามาช่วยมาก  การทำ Story board  และอีกหลายอย่างก็เริ่มเข้ามามาก 

                                วันนี้ผมเองพูดเหมือนคนไม่รู้  แต่ผมดีใจว่าองค์ความรู้ที่เรามีอยู่ในประเทศนี้  ได้สามารถเชื่อมเข้ากับชุมชนและสังคมได้มากขึ้น   เมื่อก่อนนี้ต่างคนต่างอยู่    มหาวิทยาลัยก็อยู่ส่วนมหาวิทยาลัย  ชุมชนก็อยู่ส่วนชุมชน  ธุรกิจก็อยู่ภาคธุรกิจ  แต่เดี๋ยวนี้มหาวิทยาลัยเปิดตัวเองขึ้น  มีนักธุรกิจเลิกงานมาเรียนปริญญาโท มหาวิทยาลัยเข้าไปช่วยชุมชน  มหาวิทยาลัยทำวิจัยให้กับภาคเอกชน  นี่คือสิ่งที่เราอยากเห็นและเริ่มเห็นแล้ว  และเห็นในการเคลื่อนไหวที่ดีขึ้นด้วย  เมื่อตอนปิดภาคที่ผ่านมา  ผมไม่ทราบว่าน้อง ๆ ที่คณะนี้ได้มีโอกาสเข้าโปรแกรมกับเขาหรือเปล่า    ผมได้ให้ทุนทบวงมหาวิทยาลัย   มี 6,000 กว่าคนได้อาสาที่จะไปอยู่กับชาวบ้านในชุมชนที่มีโครงการ 1 ตำบล 1 ผลิตภัณฑ์  วัตถุประสงค์ของผม  ภาษาทางธุรกิจเขาเรียกว่าผนึกกำลัง  คือเอาความเป็นคนรุ่นใหม่   ความเป็นคนที่สัมผัสคำว่า International คำว่า Urban  (เมืองหลวง) ไปอยู่กับชาวบ้าน  ซึ่งอาจจะไม่เข้าใจ Test ของ Urban  หรือของ  International ดีนัก   แล้วไปเอาสิ่งที่ดี 2 อย่างไปเจอกัน  เพื่อเกิดสิ่งใหม่ที่ดีกว่าเดิม  นั่นคือความตั้งใจของผม  จึงได้ให้นักศึกษา  ผมบอกคณะอะไรก็ช่างอย่าไปเลือก  ถ้าเป็นคณะศิลปกรรมศาสตร์อย่างนี้ก็จะไปช่วยเขาออกแบบ  ช่วยเขาทำหีบห่อผลิตภัณฑ์  ช่วยบอกกับเขาว่าถ้าทำอย่างนี้ขายไม่ออกหรอก  ปรับอีกนิดเดียวขายดีเหลือเกิน  แล้วดีไม่ดีถ้าเป็นนักศึกษาปี 4 จบมาแล้วไม่รู้จะทำงานอะไรหางานยาก  หรือไม่ก็ยังเป็นหนี้ทุนกู้ยืมเพื่อการศึกษาอยู่  จะผ่อนอย่างไร  ก็อาจจะมีความคิดเดินไปหา บอย.ขอต่อยอดภูมิปัญญาชาวบ้าน  ด้วยการเอาของที่ชาวบ้านทำ  มาออกแบบใหม่  มาบรรจุหีบห่อใหม่  มาขายในเมือง  ก็จะทำให้เกิดธุรกิจขึ้นมาอีก 

                                ผมยกตัวอย่างหนึ่ง  มีคนทำไฟแนนซ์ตกงาน  เขาคิดง่าย ๆ เลย  ความที่เขาสัมผัสต่างประเทศ  เขาสัมผัสรสนิยมของคนรุ่นใหม่  เขาก็เอาทองม้วนไทย ๆ มาออกแบบใหม่  ทำเป็นทองม้วนตัวเล็กหน่อย  ไม่ให้ตัวใหญ่ที่กัดทีหนึ่งแล้วกระเด็นเต็มไปหมด  โดยทำเป็นตัวเล็กและพันแน่นขึ้น  แล้วเอาไป Dip ด้วยช็อคโกเลตขายดีมาก  เขาบอกว่าเดี๋ยวนี้ยอดขายของเขาได้เดือนละ 1,000,000 บาท  ถามว่าให้กลับไปทำงานไฟแนนซ์อีกไหม  ไม่ไปแล้ว  คือเราสามารถที่จะใช้สิ่งที่มี  และโดยเฉพาะอย่างยิ่งนักศึกษาคณะศิลปกรรมศาสตร์นั้นมี Talent (ความสามารถพิเศษ) สูง  มุมมองถ้าใครมอง  บางคนไปมองว่าพวกนักศึกษาศิลปะบางทีคิดเลขยังไม่เป็นเลย  พวกนี้ไม่ฉลาด  นี้คือมุมมองทางหนึ่ง  ส่วนมุมมองนักคิดเลขเขาคิดว่าเขาคิดเลขเก่งคือฉลาด  ความฉลาดนี้ออกได้หลายทาง  ความฉลาดที่สะท้อนออกเป็นงานศิลปะนั้นเป็นความฉลาดอีกอย่างหนึ่ง  เพียงแต่ว่าเราจะให้เขาดึงความ ฉลาดออกจากทางมุมไหนของวิธีการแสดงออกเท่านั้นเอง 

                                วันนี้ผมกำลังตามล่าหาคนที่ดีที่สุดและเก่งที่สุดในทุกวงการ  เพราะประเทศไทยเรากำลังต้องการ  ตอนนี้เราอยู่ในโลกสงครามหาคนเก่ง  เขาเรียก The war for talent สงครามล่าหาปัญญาที่ดี  ซึ่งปัญญาที่ดีไม่จำเป็นต้องคิดเลขเก่ง  สะท้อนออกมาอะไรก็ได้  นักศิลปะอาศัยความฝัน  มีความฝัน  มีจินตนาการถึงจะออกมาได้ จินตนาการของนักศิลปะคือปัญญา ถ้าคนใช้เป็น  ถ้าคนเอาคนที่มีความสามารถพิเศษสองทางที่อยู่คนละมุมมาเจอกัน  เราสามารถที่จะดึงปัญญาดึงแนวคิดที่แปลก  ๆ ใหม่ ๆ มาสู่การพัฒนาสิ่งที่ใหม่ ๆ คนที่ฉลาดจะต้องมีจินตนาการ  แต่จินตนาการที่ทำได้ คาดคะเนได้  เราไปเรียกคำว่า Vision จินตนาการที่คาดคะเนไม่ได้  ไม่ได้เรียก Vision  แต่มันมีปัญญาของมันอยู่ในตัว   เพราะฉะนั้นการที่คนจะเข้าใจคนที่มีศิลปะนั้น  เราจะต้องปล่อยจินตนาการไปกับเขาแล้วคุยกับเขาถึงจะเข้าใจ  เมื่อเข้าใจแล้วเราจะมีความรู้สึกว่าเป็นอีกโลกหนึ่งที่มีความสุข  บางทีผมไปดูงานศิลปะผมก็ได้พูดคุยกับพวกศิลปินทั้งหลาย  เขาก็จินตนาการให้ผมฟัง  ซึ่งบางครั้งเราก็ต้องยอมรับว่าต้องเขย่งบ้าง  ปีนเก้าอี้ฟังเขาบ้าง  แม้กระทั่งเราไปฟังซิมโฟนีออเคสตรา  บางคนหลับเพราะว่าต้องเขย่งฟังกัน  เป็นสิ่งที่ระดับจินตนาการของคนไม่เท่ากัน  งานศิลปะเป็นงานที่อาศัยจินตนาการ  จินตนาการที่มีความหมาย  คงไม่ใช่จินตนาการที่ไม่มีความหมาย  อย่างนั้นเขาเรียกความบ้า  จินตนาการต้องมีความหมายเป็นความพอดี  ทุกอย่างต้องกลับมาที่พระพุทธเจ้าสอนไว้คือความพอดี  ถ้าเลยความพอดีคือความไม่ดี  ต้องหาความพอดีจนเจอ 

                                วันนี้มาอยู่ท่ามกลางนักศิลปะทั้งหลาย  และได้ทราบว่าคณะนี้ได้สร้างศิลปินไปมาก  ก็เป็นช่องทางหนึ่งที่ให้เด็กรุ่นใหม่ได้มีโอกาสที่จะแสดง  เด็กรุ่นใหม่เป็นเด็กที่ถ้ากระตุ้นถูกจุดจะเป็นเด็กที่กล้าแสดงออกมาก  แต่ถ้าไม่กระตุ้นเขาจะเป็นคนขี้อายและไม่กล้าแสดงออกซึ่งตรงข้ามกันเลย   งานศิลปะเป็นงานที่ทำให้เด็กรุ่นใหม่ได้มีโอกาสแสดงออก  ได้มีโอกาสที่จะสร้างฐานะของตัวเอง  วันนี้สิ่งที่เป็นห่วงอยู่อย่างหนึ่ง  และผมเชื่อว่าถ้ามีคณะศิลปกรรมศาสตร์อย่างนี้หลายที่  แล้วเชื่อมความรู้เข้าสู่ภาคประชาชนภาคชุมชน  สิ่งนี้จะแก้ไขได้  สิ่งที่ผมวิตกที่ว่านี้คือว่าความละเมียดของความชำนาญที่มีความละเมียดเป็นพิเศษ  สิ่งที่หายากปรากฏว่าราคาถูกนิดเดียว  เพราะว่าสิ่งที่หายากและความละเมียดนั้นไม่ตรงกับรสนิยมของผู้ซื้อ  เพราะนักศิลปะมักจะผลิตจากความรู้สึกของตัวเอง  ผู้ชำนาญมักจะทำเพราะตัวเองชำนาญ  ไม่ได้คิดว่าผู้บริโภคต้องการบริโภคแบบไหนแล้วปรับความชำนาญของตัวเองนั้นให้ตรงกับผู้บริโภค  จึงทำให้เหมือนกับคนทอผ้าที่นั่งหลังขดหลังแข็งทอด้วยฝีมืออย่างดี ทอทั้งวันทั้งคืนเบ็ดเสร็จแล้วได้ค่าแรงวันหนึ่งไม่ถึง 100 บาท  แต่มาเป็นกรรมกรในโรงงานอุตสาหกรรมได้ 170 บาท  ผ้าขาวม้าสกลนครเป็นผ้าฝ้ายดิบธรรมชาติ  ย้อมด้วยสีธรรมชาติเปลือกไม้  ขายได้ผืนละ 100 บาท  แต่ ดอนน่า  กาลัน  มาซื้อตัวอย่างไปอย่างละชิ้นสองชิ้นไปออกแบบใหม่  ขายได้ตัวละ 6,000 บาท  ของเรามีของดีมากแต่เราไม่ได้เชื่อมต่อส่วนนี้ 

                                วันนี้ผมเลยมาพูดให้คณะศิลปกรรมศาสตร์  ซึ่งจะมีการสัมมนาทางวิชาการ  ได้ทำอะไรที่เกิดการปฏิบัติได้ เป็นประโยชน์  คือสิ่งที่เป็นศิลปะที่สามารถนอกเหนือการสะท้อน   เหมือนนักแฟชั่นโชว์  คือดีไซน์เนอร์นี้  ชุดที่เดินแฟชั่นโชว์คือชุดที่คนไม่ใส่  เพราะดีไซน์ให้หลุดโลกไปเลยเพื่อจะแสดงว่าข้าพเจ้ามีจินตนาการที่สูงมาก  หลุดโลก  รับรองขายไม่ได้แต่ได้โชว์เพราะแปลก  แต่ว่าดีไซน์เนอร์อีกประเภทหนึ่งจะดีไซน์ให้เดินแฟชั่นโชว์ชุดที่ขายได้เท่านั้น  ปรากฏว่าคนหลังนี้รวยกว่า  คนแรกได้สะใจกว่า  เพราะฉะนั้นศิลปะมีความสะใจและมีสิ่งที่เป็นการพัฒนาสู่เชิงพาณิชย์  เพราะฉะนั้นความพอดีต้องมี  ถ้าท่านอยากจะสะใจ  ท่านอยากจะวาดรูปหรืออยากจะดีไซน์อะไรหลุดโลก  ทำไปเลย  พอหรือยัง  พอแล้วถึงเวลาทำมาหากิน  เพราะลูกกำลังโต  ลูกต้องมีอนาคต  ความอยากหลุดโลกนั้นปล่อยอารมณ์ตัวเองเป็นช่วง ๆ แต่เมื่อหยุดแล้วต้องกลับมาสู่ชีวิตจริง  คือต้องทำมาหากิน 

                                ผมก็เลยเอาเกร็ดเล็ก ๆ น้อย ๆ ที่เคยสัมผัสกับบรรดาศิลปินทั้งหลาย  ผมสัมผัสหมด  พวกแฟชั่นโชว์  คุณสมชาย ฯ Fly Now ก็เป็นตัวอย่างคนหนึ่งของการต่อสู้  พวกนักโฆษณาก็ทำครีเอทีฟ   ผมชอบนั่งคิดครีเอทีฟร่วมกับนักโฆษณาทั้งหลาย  โดยเฉพาะแคมเปญเลือกตั้ง  ผมเป็นคนคิดเองทั้งนั้น  นักครีเอทีฟมีหน้าที่ไปทำให้มันสวย  พวกอะไรต่าง ๆ ผมชอบคิดเอง สนุก  บางครั้งนั่นคือมุมผ่อนคลายของผม  คือมาอยู่กับพวกศิลปินแล้วคิดอะไรแบบศิลปะ ได้มีโอกาสรู้จักได้นั่งคุยกับพวกกราฟฟิคดีไซน์เนอร์  ตอนสมัยทำ IBC ก็นั่งคุยกับพวกทำกราฟฟิคทั้งหลาย   ได้มีโอกาสได้สัมผัสก็คงพอจะรู้นิสัยของ Artist บ้าง  พวกนักวาดรูป นักดนตรี  ก็เป็นการสะท้อนแบบคนธรรมดาที่ไม่มีหัวศิลปะแต่มาขอพูดกับนักศิลปะแบบคนธรรมดา เพื่อจะสะท้อนให้ท่านเอาไปคิดอีกมุมหนึ่ง  นอกจากมุมที่ท่านจะมาพูดถึงสุนทรียะของศิลปะของวิชาของท่าน

                                วันนี้มีเวลาน้อยเพราะอีกสักครู่ผมจะต้องไปประชุมผู้บริหาร หัวหน้าส่วนราชการทั่วประเทศที่ทำเนียบรัฐบาล  วันนี้ได้ปลีกเวลามาทักทาย   มาร่วมพิธีเปิด  ร่วมแสดงความยินดีในวาระครบรอบ 9 ปีแห่งการก่อตั้งคณะศิลปกรรมศาสตร์ของมหาวิทยาลัยศรีนครินทรวิโรฒ   ขออำนวยพรให้ทุก ๆ ท่านประสบแต่ความสุขความเจริญ  และให้คณะศิลปกรรมศาสตร์ได้เป็นที่ผลิตบัณฑิตที่มีคุณภาพ  และได้เอาองค์ความรู้เหล่านี้เชื่อมโยงให้เกิดเป็นพลัง  เป็นสินทรัพย์ที่เข้มแข็งของประเทศชาติต่อไป  ขอขอบคุณครับ

 

                                                                   ---------------------------------------------- 

                                                                                                                                                ฝ่ายประชาสัมพันธ์และเผยแพร่  สำนักโฆษก

                                                                                                 วิมลมาส  รัตนมณี / ถอดเทป / พิมพ์       

ดวงฤดี  รัตนโอฬาร / ตรวจ