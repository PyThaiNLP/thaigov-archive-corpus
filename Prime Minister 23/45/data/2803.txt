คำกล่าว ของ พ.ต.ท.ทักษิณ  ชินวัตร นายกรัฐมนตรี

ในโอกาสที่คณะกรรมการติดตามและประสานงานกิจการศาสนาอิสลาม
จำนวน 260 คน เข้าเยี่ยมคารวะ
ณ ตึกสันติไมตรี ทำเนียบรัฐบาล

วันพฤหัสบดีที่ 28 มีนาคม 2545 เวลา 09.00 น.

 

-------------------------------------  

 

ท่านรัฐมนตรีว่าการกระทรวงคมนาคม

ท่านสมาชิกวุฒิสภา

ท่านสมาชิกสภาผู้แทนราษฎร

ท่านประธานกรรมการและกรรมการติดตามและประสานงานกิจการศาสนาอิสลาม

ท่านอนุกรรมการ ฯ
ท่านผู้มีเกียรติทุกท่าน 

 

                        วันนี้ผมมีความยินดีที่ได้พบกับพี่น้องชาวไทยมุสลิมระดับผู้นำ ที่มีศักยภาพในการที่จะช่วยพัฒนาบ้านเมืองในด้านต่าง ๆ ในวันนี้  อย่างที่ผมเคยพูดในหลายโอกาสว่า  ประเทศไทยวันนี้เราต้องรวมพลัง  เราต้องใช้พลังทั้งแผ่นดินในการที่จะสร้างความแข็งแกร่งของประเทศอีกครั้งหนึ่ง  หลังจากภาวะวิกฤติเศรษฐกิจที่เกิดขึ้นเมื่อ 4 – 5 ปีที่แล้ว  และนอกจากนั้นเหตุการณ์ 11 กันยายน ที่เกิดขึ้น     ก็ทำให้ภาวะเศรษฐกิจของโลกนั้นชะลอตัวไปด้วยพร้อม ๆ กัน  พี่น้องคนไทยที่ยากจนอยู่แล้ว  ก็มีจำนวนมากขึ้นและลำบากขึ้น  เพราะฉะนั้นถ้าหากว่าเราไม่ใช้พลังทั้งแผ่นดิน  ก็คงจะทำให้การฟื้นประเทศเป็นไปด้วยความลำบาก 

                        ผมได้ไปประชุมที่เม็กซิโก  ได้พบกับผู้นำประเทศหลายประเทศ  ทั้งประเทศมุสลิม  ประเทศละติน อเมริกา  ประเทศอาฟริกา  ก็ได้พูดคุยกันถึงปัญหาเรื่องความยากจนของทั้งโลก  ซึ่งวันนี้ทั้งโลกได้ตกลงกันโดยออกเป็น  Monterrey Consensus  คือฉันทามติจากมอนเทอเรย์  ที่การประชุมซึ่งสหประชาชาติเป็นผู้จัด  แนวทางในการฟื้นเศรษฐกิจโลก เมื่อก่อนนี้เขาไม่ค่อยได้พูดถึงเรื่องการขจัดปัญหาความยากจนเข้มแข็งเหมือนคราวนี้  แต่คราวนี้เรื่องขจัดปัญหาความยากจนเป็นเรื่องที่เข้มแข็งมาก  และสิ่งที่น่าสนใจก็คือว่า  อเมริกาหันไปดูและอุ้มชูชาวละตินอเมริกัน  ยุโรปหันไปดูและอุ้มชูชาวอาฟริกัน  แต่ขณะเดียวกันนั้นเอเชียยังอ่อนแอ  เพราะฉะนั้นผมถึงสร้างแนวนโยบาย  ผมเป็นคนเสนอแนวคิดเรื่อง Asia Corporation Dialogue คือการให้ประเทศในเอเชียได้มีความสัมพันธ์ที่ใกล้ชิดกัน  เกื้อกูลซึ่งกันและกันให้มากขึ้น  รวมทั้งเอเชียตะวันตกด้วย  ซึ่งเอเชียตะวันตกขณะนี้บาห์เรนได้ตกลงเข้ามาร่วมเป็นแกนนำกับรัฐบาลไทย  โดยที่อินเดีย  ปากีสถาน อินโดนีเซีย  จีน  ก็จะเข้ามาเป็น Co -group ด้วย  เพราะถ้าเราทำเช่นนี้  เราจะได้ใช้ศักยภาพของโลกในการที่จะทำให้ประเทศไทยมีความเข้มแข็งขึ้น  แต่ในขณะเดียวกันนั้นในประเทศไทย  พลังทั้งแผ่นดินเป็นพลังที่สำคัญ  โดยเฉพาะอย่างยิ่งพลังพี่น้องมุสลิม  ซึ่งมีอยู่ประมาณเกือบ 10% ของประเทศ  หรือประมาณ 6,000,000 คน  ซึ่งสิ่งที่เป็นความเข้มแข็งของพี่น้องชาวมุสลิมคือการเคร่งครัดต่อศาสนา  ซึ่งศาสนานั้นสอนให้คนเป็นคนดี   สอนให้คนมีความยึดมั่นในสิ่งที่เป็นความดีความถูกต้อง 

                        ท่านวันนอร์ ฯ ได้ปรึกษากับผม  ถึงแนวทางที่จะใช้งบกระตุ้นเศรษฐกิจนี้ไปให้มัสยิดทุกมัสยิด  เพื่อฝึกอบรมเยาวชนให้เป็นคนดี  ซึ่งผมเห็นด้วยอย่างยิ่ง  เราก็คงจะไปพิจารณากันในการประชุมที่ภาคใต้วันเสาร์ – อาทิตย์นี้  ผมอยากจะบอกกับพี่น้องชาวมุสลิมว่าผมโชคดี  มีอาจารย์วันนอร์ ฯ มาอยู่ใน ครม.  และมีอาจารย์ ดร.จรัญ ฯ รับอาสามาเป็นประธานประสานงานและติดตามกิจการของพี่น้องชาวมุสลิมให้กับผม  เลยทำให้ท่านทั้งหลายที่เป็นผู้นำวันนี้  ได้เข้ามาใกล้ชิด  ช่วยคิดช่วยทำเกี่ยวกับเรื่องนโยบาย  ที่จะทำอย่างไรให้คนไทยทั้งประเทศมีความเข้มแข็งขึ้น  โดยเฉพาะอย่างยิ่งท่านก็ดูในส่วนพี่น้องชาวมุสลิม  คนที่ยากจนจะแก้อย่างไร  ระบบการศึกษาจะแก้อย่างไร  ระบบวัฒนธรรมจะรักษาไว้อย่างไร  ระบบการแก้ปัญหายาเสพติดจะทำอย่างไร  การดำรงชีวิตจะทำอย่างไร  ถึงจะให้พี่น้องชาวมุสลิมนั้นประกอบอาชีพในสิ่งที่ไม่ขัดต่อหลักศาสนา  แม้กระทั่งเรื่องธนาคาร  ท่านก็รอคอยธนาคารอิสลามมานานมากแล้ว  ที่ทำกันไปก็ทำเป็นลักษณะที่ไม่ตรง  แต่วันนี้ผมได้ให้อาจารย์วันนอร์ ฯ เป็นโต้โผใหญ่ในการที่จะจัดว่า  รูปร่างของธนาคารเป็นอย่างไร  จึงร่างเป็นกฎหมายออกมาให้เป็นธนาคารที่ตรงกับหลักของศาสนาให้มากที่สุด 

                        ผมอยากให้พลังทุกอย่างที่ซ่อนอยู่ในพี่น้องชาวมุสลิม 6,000,000 คนนั้น  เป็นพลังที่มาช่วยพัฒนาเศรษฐกิจ  พัฒนาชาติ  คนที่ลำบาก  คนที่เป็นภาระวันนี้  เราจะทำอย่างไรเพื่อที่จะให้เขาพ้นจากคำว่าภาระให้มาเป็นพลัง  สิ่งเหล่านี้ผมเองไม่สามารถเข้าใจได้ทุกเรื่อง  ผมเองไม่เคยคิดว่าผมจะรู้ทุกเรื่อง  แต่ผมคิดว่าท่านที่รู้ต้องมาช่วยกัน  ถ้าท่านที่รู้ไม่มาช่วยกัน  ท่านที่รู้คอยแต่นั่งตำหนิอยู่ข้างนอก  ก็ไม่รู้จะทำอย่างไร  เพราะว่าผมเองคนเดียว  หรือว่ารัฐบาล 36 คน  คงไม่มีพลังที่เข้มแข็งขนาดว่าต้องทำทุกเรื่อง  ซึ่งขณะนี้สิ่งที่น่าเป็นห่วงคือว่า  ความต่อสู้ทางการเมืองรุนแรงเกินไป  จนไม่ได้คำนึงถึงว่าชาติคืออะไร  เราคำนึงอย่างเดียวว่าถ้าข้าไม่เป็นใหญ่  มีปัญหา  เพราะฉะนั้นต้องข้าเป็นใหญ่ถึงจะไม่มีปัญหา  แต่ว่าประเทศเป็นเรื่องสำคัญที่ผมเป็นห่วงอยู่  วันนี้ผมเองผมไม่ห่วงตัวผมเอง  เพราะว่าชีวิตผมส่วนตัวนั้นสบายอยู่แล้ว  มีความสุขอยู่แล้ว  ผมใช้ชีวิตส่วนตัวผมง่ายมาก สบายมาก มีความสุขมาก  แต่ขณะเดียวกันนั้นในฐานะที่เราเกิดบนผืนแผ่นดินไทย  ในฐานะเราเป็นข้า ฯ ในพระบาท ฯ เราจะต้องคิดว่าเราจะทำอย่างไรถึงจะทำให้ประเทศดี  ผมจึงได้อาสามาทำงาน   ผมก็ยอมรับว่าผมทำคนเดียวไม่ได้หรอก  ผมต้องการพลัง  ระหว่างที่หาเสียงผมเชื่อว่า  ผมได้ใกล้ชิดกับพี่น้องชาวมุสลิมหลายท่าน  และรู้จักกัน  ผมได้เดินและเข้าใจปัญหามากพอสมควร  แต่ว่าก็ยังไม่พอ  วันนี้ก็เลยต้องขอคนอย่าง ดร.จรัญ ฯ คนอย่างอาจารย์วันนอร์ ฯ มาช่วยกันหลาย ๆ คน  อยากจะให้ท่านทั้งหลายได้พูด  ได้บอกผ่านอนุกรรมการ ฯ ก็ดี  ผ่านดร.จรัญ ฯ ก็ดี  และทำรายงานถึงผมสั้น ๆ ว่า  ผมควรจะทำอะไร  ไม่ควรทำอะไร  เพราะบางอย่างก็ไม่ควรทำ  บางอย่างควรทำ  เพื่อเราจะได้มาดูว่าสิ่งไหนจะสอดคล้อง  โดยเฉพาะอย่างยิ่งนโยบายของรัฐบาลวันนี้  เป็นนโยบายที่ได้ทำมาแล้ว 1 ปีกว่า  Monterrey Consensus  ที่ออกมาเมื่ออาทิตย์ที่แล้วตรงกันเป๊ะ  นั่นก็คือหัวข้อที่ไปประชุมกันที่ Monterrey Consensus คือ Financing for Development   ก็คือการเงินเพื่อการพัฒนา

                        การเงินเพื่อการพัฒนานี้   เขาถามว่าการเงินมาจากไหนบ้าง  1. มาจากการค้าขาย  2. มาจากการลงทุนจากต่างประเทศ 3. มาจากเงินกู้  4. มาจากเงินให้เปล่า  แต่ว่าทั้ง 4 อย่างนี้เป็นทั้งคุณและโทษถ้าจัดไม่พอดี  แล้วก็ใช้ที่ผิดประเภท  เพราะฉะนั้นเขาก็เลยให้แต่ละประเทศนั้นดำเนินนโยบายแบบเดียวกับที่รัฐบาลทำวันนี้ก็คือ 1.นโยบายด้านการส่งเสริมให้มีการลงทุนจากต่างประเทศ  แล้วมีการผลิตสินค้าเพื่อส่งออก  ซึ่งเป็นนโยบายที่ทำกันมาแล้วทั่วโลก  แต่ทำด้านเดียว  แต่นโยบายด้านที่ 2 ที่ไม่ค่อยทำกัน  ก็คือการสร้างความแข็งแกร่งของเศรษฐกิจในประเทศ  เช่น การส่งเสริมชุมชนให้เข้มแข็ง  การทำให้ SMEs เข้มแข็ง  การสร้างผู้ประกอบการใหม่ ๆ  อันนี้ไม่ค่อยทำกัน  ซึ่งนโยบายรัฐบาลนี้ทำ  ก็ตรงกัน  อันที่3. คือผมใช้คำว่าสองแนวทางบวก  ซึ่งเป็นการขจัดปัญหาความยากจน  โดยการลดช่องว่างของความรู้และไม่รู้ด้วยระบบการศึกษา  ลดช่องว่างโดยการใช้เทคโนโลยีสารสนเทศเข้ามาช่วย  และขณะเดียวกันก็ให้โอกาสคนจนได้มีงานทำมากขึ้น  ได้ใช้ศักยภาพของเขาในการดำรงชีวิตของเขาในสิ่งที่เขาถนัด  ก็เป็นสิ่งที่ทั้งโลกมองเห็นตรงนี้  และรัฐบาลก็ยืนยันตรงนี้ 

                        วันนี้ที่ผมเรียนกับท่านว่าเมื่อเรายืนยันตรงนี้  เราก็จะมีการส่งเสริมผู้ประกอบการในประเทศ  มีการส่งเสริมให้ธุรกิจขนาดเล็ก  ขนาดกลาง  มีความเข้มแข็ง  จะส่งเสริมเรื่องการศึกษา  เรื่องศิลปวัฒนธรรม  การส่งเสริมให้ชุมชนเข้มแข็ง  ให้เกิดเศรษฐกิจชุมชน  เกิดธุรกิจชุมชน  ให้มากขึ้น  ดำเนินรอยตามพระยุคลบาทเรื่องของเศรษฐกิจพอเพียง  ซึ่งเป็นแนวที่เราจะทำ  แต่ว่าปัญหาที่เกิดขึ้นอีกเรื่องหนึ่งคือปัญหาสังคม  ปัญหาสังคมเป็นปัญหาที่เราจะต้องแก้ไปพร้อม ๆ กับปัญหาเศรษฐกิจ  ต้องสมดุลกัน  นั่นก็คือเรื่องของยาเสพติด  ซึ่งขณะนี้รัฐบาลได้ใช้ทุกวิถีทางโดยเฉพาะอย่างยิ่งเรื่องการฟื้นฟู  ซึ่งเมื่อก่อนนี้ให้ความสำคัญกับเรื่องการฟื้นฟูน้อยมาก  เอาคนที่เสพยาไปเข้าคุก  วันนี้เราเอาคนที่เสพยาที่อยู่ในคุกออกมาฟื้นฟูผ่านค่ายทหาร  แล้วเราก็ปล่อยเขากลับไปสู่ชุมชน  โดยที่ให้เขาได้รับการฝึกฝนบำบัดมากพอสมควรทีเดียว  ตอนนี้เราก็จะตั้งสถานบำบัดมากขึ้น  เพื่อจะทำให้สิ่งเหล่านี้ดีขึ้น 

                        ทางศาสนาอิสลาม  เราต้องการอยากให้ผู้นำศาสนาอิสลามและมัสยิดที่มีอยู่ 3,000 กว่าแห่ง  ได้ช่วยกันสร้างพัฒนาเด็ก – เยาวชน  ให้เด็ก – เยาวชน  ได้เป็นคนดี  ได้ประพฤติตัวเป็นคนดี  แล้วก็ให้เพื่อนช่วยเพื่อน  เพื่อนที่ดีช่วยเพื่อนที่ไม่ดีให้กลับเข้าสู่สังคมได้  อันนั้นเป็นสิ่งที่เราอยากจะให้ทางผู้นำศาสนาได้ช่วยกัน  โดยมีหลักกว้าง ๆ คือว่าทำอย่างไรจะให้พี่น้องมุสลิมทั้ง 6,000,000 คนนั้นเป็นพลังที่สำคัญ  ในการที่จะทำให้ประเทศไทยเราเป็นประเทศที่มีความเข้มแข็ง  คนไทยเราเป็นคนไทยที่มีความสุขในการที่จะดำเนินชีวิตได้อย่างเสรีในประเทศไทย  เป็น Bottom Line ทั้งหมด  ทำอย่างไรถึงจะไม่ให้เหลือคนที่ยากจนในประเทศไทยเลย  ให้พ้นจากความยากจน  เขาบอกว่ารายได้วันละ 1 ดอลล่าร์  คือประเภทที่ต่ำกว่า 1 ดอลล่าร์คือยากจน  วันนี้เขาเริ่มมองกันว่าต้อง 2 ดอลล่าร์  ซึ่ง 2 ดอลล่าร์นี่เราเกือบหมดประเทศเหมือนกัน  เพราะว่าวันหนึ่ง 85 -  86 บาท  ความจริงแล้วรายได้ขั้นต่ำเราเกิน 2 ดอลล่าร์  แต่ว่าคนไม่ได้มีงานทำทั้งหมด  คนบางคนก็ประกอบอาชีพเล็ก ๆ น้อย ๆ ส่วนตัว  แล้วไม่พอกิน  จะทำอย่างไรที่เราจะช่วยกัน  อยากจะให้อนุกรรมการต่าง ๆ ได้ช่วยกันคิดในสาขาของท่าน  แล้วว่าง ๆ ก็มารวมกันคิดในภาพรวม  ต่อภาพ แยกภาพ  ตลอดเวลา  เพราะส่วนใหญ่ที่เป็นปัญหาของประเทศไทยวันนี้คือคนคิดคนละท่อน  แล้วไม่ต่อภาพ  คนคิดคนละท่อนก็มุ่งจะทำความสำเร็จของตัวเอง  แต่ไปเดือดร้อนอีกอันหนึ่ง  เพราะมันเกิดความไม่สมดุล  ไม่ต่อภาพกัน  ถ้าท่านอนุกรรมการทุกท่านคิดส่วนของท่านแล้วก็ต่อภาพ  แล้วมาแยกภาพเอาไปทำ  แล้วก็กลับมาต่อภาพกันใหม่อยู่เรื่อย ๆ ท่านจะเห็นทิศทางของประเทศไทย  โดยเฉพาะอย่างยิ่งการแก้ปัญหา  ไม่ใช่เป็นแค่เพียงปัญหาของพี่น้องชาวมุสลิม  แต่จะเป็นปัญหารวมของทั้งหมด  เพราะว่าโดยธรรมชาติแล้วถึงแม้ว่าท่านจะนับถือศาสนาอะไร  แต่ท่านอยู่ในประทศไทย  สิ่งแวดล้อมคือประเทศไทย  มันจะเหมือนกัน  เช่น ปัญหาเศรษฐกิจ ปัญหาสังคม

                        อยากจะได้ข้อแนะนำดี ๆ จากท่าน  ท่านไม่ต้องกลัวที่จะแนะนำและคิดว่าจะเป็นข้อแนะนำที่เหมาะสมหรือเปล่า  ไม่ต้องเลยครับ   แนะนำเลย  สิ่งที่ท่านคิดว่าดี  บอกมา  ผมจะมีทีมคอยดูข้อแนะนำต่าง ๆ คือวันนี้ผมก็ได้รับข้อแนะนำจากหลายฝ่าย  แต่ขณะนี้มันฝุ่นตลบเพราะว่าผมเป็นเป้ามากหน่อย   ก็โดนรุมมากหน่อย  แต่ไม่เป็นไร  ผมไม่มีปัญหาอะไร  เพราะผมถือว่านี่ไม่ใช่อาชีพผม  นี่เป็นงานอาสาที่ผมจะทำงานให้ชาติ  ทำด้วยความรักชาติ  ไม่ได้ทำด้วยเพราะยึดเป็นอาชีพ   เพราะฉะนั้นไม่ได้เป็นปัญหาใหญ่อะไรสำหรับผม  ผมก็จะทำเต็มที่  ซึ่งวันนี้ก็ต้องขอแรงพวกท่านว่าเรามาช่วยกัน 

                        ผมไม่มีวาระซ่อนเร้นใด ๆ ในการเป็นนายกรัฐมนตรี  ผมต้องการให้ประเทศดีขึ้น  ต้องการให้คนไทยทุกคนดีขึ้นและหายจนในที่สุด     ไม่ว่าจะเป็นนโยบายทุกนโยบายที่ทำวันนี้   อย่างนโยบาย  30 บาทรักษาทุกโรค  วันที่ 1 เมษายนนี้จะครบรอบ 1 ปีของการทดลอง 6 โรงพยาบาลแรก  แล้วก็จะเป็นวันที่ครบทั้งประเทศ  ตอนนี้ความจริงครบเกือบทั้งประเทศเมื่อเดือนตุลาคม  แต่ในกรุงเทพมหานครนี้เพียงบางเขต วันนี้กรุงเทพมหา นครพร้อมทุกเขต  ในวันที่ 1 เมษายน   คนไทยทั้งประเทศก็จะได้รับสิทธิ 30 บาทรักษาทุกโรคเหมือนกันหมดทั่วประเทศ  จะถามว่าพร้อมเลยไหม  ยังไม่พร้อมหรอก  ไม่พร้อมทันที  แต่ถามว่าพร้อมส่วนใหญ่เกินครึ่งไหม  ถ้าเกินครึ่งแล้วควรจะเริ่มไหม  ต้องเริ่ม  ถ้าไม่เริ่มวันนี้คือจะรอให้ครบร้อยแล้วเริ่ม   ก็ต้องรอจนตายอีก 3 ชาติก็ยังไม่ได้เริ่ม  เพราะฉะนั้นเราต้องเริ่มวันนี้  ผมเริ่ม  พอเริ่มไปสมมติว่าพร้อมทำได้ดี 60% อีก 40% นั้นเรามีไว้พัฒนา  ไม่ได้มีไว้เพื่อบอกว่า 60% นั้นอย่าทำเลย    ยกเลิกเถอะ   เพราะฉะนั้น 40%  ต้องพัฒนา   จะพัฒนาต่อไปได้อย่างไร  ก็ต้องการกำลังใจจากประชาชนผู้ใช้บริการว่า  เราต้องอย่าเพิ่งหวังความสมบูรณ์ในปีแรก  อดทนกันหน่อย  เพราะเมื่อก่อนนี้จะคลอดลูกก็ต้องไปกู้เงินเขามาคลอด  วันนี้คลอดได้ฟรี  อาจจะดูแลสู้ตอนนั้นไม่ได้เพราะเนื่องจากว่าคนมาใช้บริการมาก  เจ้าหน้าที่ไม่เพียงพอ  อดทนสักนิดหนึ่ง  แล้วอีกหน่อยก็จะดีขึ้น ๆ เอง วันนี้กำลังอยู่ระหว่างพัฒนา  แต่แน่นอน  คนที่ไม่ปรารถนาดีก็จะเอา 40% นั้นไปพูด  เพื่อให้เห็นว่าตอนนี้กำลังจะวิบัติในวันรุ่งขึ้นแล้ว  อะไรทำนองนี้  เพราะฉะนั้นต้องพยายามให้มุมมองเพื่อจะได้ไม่ตกใจกัน 

                        สิ่งที่ทำผมเป็นคนมีความมุ่งมั่น  ถ้าคิดว่าสิ่งนี้ดีแล้วยังมั่นใจว่าดี  แต่ถึงแม้จะมีข้อบกพร่องผมจะมุ่งแก้ข้อบกพร่อง  โดยจะไม่ทำให้ข้อบกพร่องนั้นเป็นตัวที่ทำลายความตั้งใจ  หรือเป็นตัวที่ทำลายสิ่งดี ๆ ที่เป็นประโยชน์กับประชาชน  วันนี้ใครจะมาขวางสิ่งที่เป็นประโยชน์กับประชาชน  ผมไม่มีกลัวอีกแล้ว  สิ่งที่เป็นนโยบายดี ๆ  เรื่อง 30 บาทรักษาทุกโรคนั้น  จะมีข้อบกพร่องบ้างก็เป็นเรื่องที่เรากำลังพัฒนาต่อไป  เช่น  เรื่องของเทคโนโลยีสารสนเทศ  ถ้ายังไม่มีความเชื่อมโยงข้อมูลของทุกโรงพยาบาลก็ต้องขลุกขลักบ้างเป็นธรรมดา  ในเรื่องการเกลี่ยงบ  การกระจายงบ  เพราะโรงพยาบาลใหญ่เขาต้องใช้งบมาก  แต่บังเอิญว่าฐานประชากรเล็ก  งบถูกคำนวณโดยประชากร  ก็ได้น้อยไป  เขาก็ไม่พอ  โรงพยาบาลเล็ก  อยู่ในฐานประชากรใหญ่  ได้งบมาก  แต่คนไปใช้บริการน้อย    อันนี้ต้องมาเกลี่ยกัน  ตอนแรก ๆ ก็ต้องใช้สูตรที่ 1 ก่อน  พอสูตรที่ 1 มีปัญหาก็มาเกลี่ย  เพื่อให้ส่วนที่ 1 ปรับปรุงใหม่  อะไรทำนองนี้  ต้องทำอย่างนี้  ปรากฏว่าระหว่างนี้เป็นระหว่างที่เราต้องพัฒนาปรับปรุงไป  อาจจะถูกตำหนิบ้าง  ก็ไม่ได้ทำให้ผมย่อท้อ  อยากจะเล่าให้ท่านผู้นำศาสนาได้ฟัง 

                        เรื่องที่ 2 กองทุนหมู่บ้าน  คนหลายสิบล้านคนที่ได้เงินไป  ส่วนใหญ่เอาไปสร้างอาชีพ สร้างครอบครัว  แต่ก็มีส่วนน้อยที่อาจจะใช้เงินผิดประเภท  ไม่อย่างนั้นธนาคารไม่มี NPL หรอก  ไม่อย่างนั้นธุรกิจไม่มีเจ๊ง ไม่มีรวย เป็นเรื่องธรรมชาติ  แต่อย่าเอาธรรมชาติของคนส่วนน้อยที่ไม่ดี  หรือว่าที่มีความจำเป็นหน้ามืดใช้เงินผิดประเภทนี้  มาเป็นจุดที่ทำให้โครงการทั้งโครงการเป็นเรื่องที่เสีย  ต้องเข้าใจกัน  กองทุนหมู่บ้านมีปัญหาเรื่องดอกเบี้ย  ขัดหลักศาสนาอิสลาม  ผมก็แก้ให้  เพราะฉะนั้นมีอะไรต้องบอกเพื่อปรับและแก้ ทุกนโยบายพร้อมที่จะปรับสู่ศาสนาบางศาสนาที่มีข้อห้าม  อันนี้บางครั้งต้องบอกกัน  ถ้าไม่บอกก็ไม่รู้  ถ้ารู้แล้วก็ทำ  ก็แก้  อาจารย์จรัญ ฯ จะเป็นผู้ประสานงานให้ท่านทั้งหลาย  ท่านประธานคณะอนุกรรมการ ฯ ทำหน้าที่เป็นผู้ประสานงาน  ในการแก้ไขปรับปรุงนโยบาย  ซึ่งนโยบายบางนโยบายอาจจะใช้เป็นลักษณะของครอบจักรวาล  แต่ก็มีการปรับเพื่อให้เข้ากับวัฒนธรรม ศาสนา ของแต่ละแห่งได้  ไม่มีปัญหา 

                        ขอเรียนให้ท่านทราบถึงความตั้งใจและความเข้าใจ  และความต้องการที่อยากจะเห็นพลังคนไทยทั้งแผ่นดิน  โดยเฉพาะพลังพี่น้องชาวมุสลิม 6,000,000 คน  ได้เป็นพลังในการที่จะทำให้ชาติไทยเป็นชาติที่เข้มแข็ง  ถ้าไม่เช่นนั้นเราก็คงจะต่อสู้อยู่ในเวทีโลกนี้ได้ยาก  เพราะเนื่องจากว่าเราไม่ได้อยู่คนเดียวในโลก  ประเทศเราเปิด  การเปิดก็หมายความว่าเหมือนเราเปิดบ้านต้อนรับแขก  แขกที่เข้ามามีทั้งขโมย มีทั้งคนดี แขกที่เอาของดี ๆ มาฝาก  กับแขกที่แอบเอาของออกไป  เพราะฉะนั้นเราก็ต้องมีกติกา  มีการเฝ้าระวัง  เพื่อให้บ้านเราเป็นบ้านที่คนมามีแต่สิ่งที่ดีงาม  ออกไปก็ไม่ได้ขโมยของเราไป  ถึงแม้เราจะเลี้ยงข้าวบ้าง  ก็ต้องมีสิ่งที่ดีงามเป็นเรื่องธรรมดา  ในโอกาสนี้ผมต้องขอให้พระคุ้มครองท่าน  เพื่อให้ท่านได้มีแต่สันติสุข  มีความสุขตลอดไป

                         ผมแย่อย่างหนึ่ง  ภาษาไม่ค่อยดี  ภาษาไทยก็บางทีใช้ไม่ค่อยถูกต้อง  เพราะว่าเป็นคนเชียงใหม่  พอจะพูดภาษาภาคกลางบางทีก็ใช้ไม่ค่อยตรง  ไม่ค่อยถูกเท่าไร  ภาษาอังกฤษก็บังเอิญโตประเทศไทย  ไปเรียนตอนแก่  ก็ได้ระดับหนึ่ง  ตอนไปอยู่เมืองนอกเขาบอกว่าภาษาอังกฤษไม่ได้  ภาษาไทยยังเสียอีก  ก็พยายามจะใช้ภาษาใจให้มากที่สุด  ภาษาคำพูดเล็ก ๆ น้อย ๆ บางครั้งถ้าไม่เจอนักตีความก็ไม่มีปัญหา  ถ้าเจอนักตีความ ตีความคำต่อคำ  ลมหายใจต่อลมหายใจก็แย่หน่อย  หวังว่าท่านคงจะให้อภัย  ถ้าเผื่อผมใช้ภาษาอะไรที่ไม่ค่อยถูกต้องกับภาษาศาสนา  ผมยอมรับ  เมื่อก่อนที่ผมจีบแฟนผมใหม่ ๆ ทะเลาะกันไม่เป็นเรื่องเลย  ผมก็คิดว่าทำไมเขาเข้าใจไปอีกอย่าง  เราพูดหมายถึงอย่างนี้  ทำไมเข้าใจไปอย่างนี้  โกรธกันเลยเพราะผมใช้ภาษาผิด  มันเป็นจุดอ่อนของผม  หวังว่าจุดอ่อนตรงนี้จะไม่ทำให้พี่น้องชาวมุสลิมได้มองว่าผมไม่เข้าใจท่าน  วันนี้พยายามเข้าใจด้วยการหาสื่อ  สื่อก็คือคนมุสลิมที่เข้าใจผม  และเข้าใจท่าน  ได้เข้ามาอยู่ใกล้ชิดกันเพื่อจะช่วยเป็นสื่อที่ดี  ต้องขอขอบคุณอีกครั้ง     ที่ท่านได้กรุณาเสียสละเวลามาพบปะกับผมในวันนี้   และเสียสละเวลาที่จะช่วยกันทำงานเพื่อ พี่น้องชาวมุสลิม เพื่อคนไทยทั้งประเทศ  และเพื่อพระบาทสมเด็จพระเจ้าอยู่หัวของเรา  ขอขอบคุณครับ 

 

--------------------------------------------

                                                                                    ฝ่ายประชาสัมพันธ์และเผยแพร่  สำนักโฆษก

                                                                                    วิมลมาส  รัตนมณี /ถอดเทป / พิมพ์

                                                                                                                        พาณี  รัตนยันต์ / ตรวจ