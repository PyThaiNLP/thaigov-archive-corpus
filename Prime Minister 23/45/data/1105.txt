คำกล่าวของ พ.ต.ท.ทักษิณ  ชินวัตร  นายกรัฐมนตรี

ในรายการ  “นายกฯ ทักษิณคุยกับประชาชน”

ทางคลื่น F.M. 92.5   สถานีวิทยุกระจายเสียงแห่งประเทศไทย

เวลา 08.00 น.  วันเสาร์ที่ 11 พฤษภาคม 2545

 

สวัสดีครับพี่น้องประชาชนที่เคารพรักครับ

                                วันนี้วันเสาร์ที่  11 พฤษภาคม คืนนี้จะเดินทางไปเยือนประเทศอังกฤษอย่างเป็นทางการนะครับ  สัปดาห์ที่แล้วก็มีวันหยุด 2 วัน  วันจันทร์ที่  6 พฤษภาคมก็เป็นวันหยุดชดเชย  และวันที่  9 พฤษภาคม  ก็เป็นวันพืชมงคล  รัฐบาลก็ยังต้องทำงานมากเช่นเคย  ถึงแม้ว่าจะมีวันหยุดหลายวัน  แต่วาระงานเร่งด่วนก็มีมากมาย  

 

เร่งแก้ปัญหาการเก็บค่าหัวแรงงาน

                                เมื่อวันจันทร์ที่  6 พฤษภาคม  ซึ่งเป็นวันหยุด  ผมได้มีโอกาสพูดคุยกับท่านบรรหาร    ศิลปอาชา  และทีมงานของผมถึงเรื่องแนวทางในการแก้ปัญหาการฉ้อโกงค่าหัวแรงงานที่ไปทำงานในต่างประเทศก็ได้แนวคิดที่จะแก้ปัญหากัน ขอเรียนพี่น้องประชาชนว่ากำลังเร่งแก้ปัญหากันอย่างเต็มที่ แต่เนื่องจากว่าบางเรื่องต้องใช้เวลาตรวจสอบข้อมูลเพื่อให้ความเป็นธรรมทุกฝ่าย  ไม่เช่นนั้นจะกลายเป็นว่ากล่าวหากันไปกล่าวหากันมา และก็จะต้องจัดการทันที   ซึ่งขณะนี้ตรวจสอบข้อมูลเพื่อให้ความเป็นธรรม  เมื่อข้อมูลชัดเจนอย่างไรแล้วก็ต้องเป็นอย่างนั้น   ผมก็คงจะพยายามเร่งรัดเรื่องนี้ให้เร็วที่สุด  ก็ฝากบอกพี่น้องประชาชนว่าไม่ได้นิ่งนอนใจ  และก็จะพยายามหาทางวางระบบทั้งหมดให้เกิดขึ้น เป็นระบบที่ไม่ให้มีการฉ้อโกงและในที่สุดก็นำไปสู่การลดค่าหัวและเลิกค่าหัวแรงงานให้เร็วที่สุด นั่นคือสิ่งที่เป็นความปรารถนา   แต่ส่วนผู้ที่เข้าไปพัวพันเกี่ยวข้องถึงแม้ว่าจะไม่มีหลักฐาน  เราได้พูดคุยกันว่าทางฝ่ายการเมืองถ้ามีการเกี่ยวข้องก็ต้องถอนตัวกันออกมา นั่นเป็นเรื่องที่พูดกันมาแล้ว

 

ฟิลิปปินส์พร้อมจะเข้าร่วมประชุม  ACD  ที่ไทยจะจัดขึ้นในเดือนมิถุนายนนี้

                                วันอังคารที่  7 พฤษภาคม   ก็เป็นการประชุมคณะรัฐมนตรีตามปกติ   และวันนั้นท่านประธานาธิบดีแห่งสาธารณรัฐฟิลิปปินส์  มาดามกลอเรีย  อาร์โรโย  ได้มาเยือนประเทศไทยอย่างเป็นทางการ  ระหว่างวันที่  7-8 พฤษภาคม  ในฐานะแขกของรัฐบาล  ผมกับท่านประธานาธิบดีค่อนข้างจะคุ้นเคยกันเพราะว่า  1 ปีของการเป็นประธานาธิบดีของท่านและการเป็นนายกรัฐมนตรีของผม   ก็ได้พบกันถึง 4 ครั้งในการประชุมต่าง ๆ  การพบปะกันครั้งนี้ก็ได้ย้ำในเรื่องที่เราได้พูดคุยกันไว้ตอนที่ผมไปเยือนเขาเมื่อเดือนตุลาคมปีที่แล้ว  และคราวนี้ท่านมาเยือนที่เมืองไทยก็ได้ย้ำโดยเฉพาะอย่างยิ่งเรื่องความร่วมมือของเอเชียหรือ  ACD หรือ  Asia  Cooperation  Dialogue   ที่เป็นความคิดริเริ่มของไทยนั้น  ซึ่งประธานาธิบดีฟิลิปปินส์ท่านก็สนับสนุนเต็มที่แล้วพร้อมที่จะส่งรัฐมนตรีต่างประเทศมาร่วมประชุม   เราตั้งเป้าไว้ว่าจะประชุมวันที่ 19 มิถุนายน  ขณะนี้กำลังสอบถามประเทศต่าง ๆ ที่จะมาร่วมประชุมว่าวันที่ 19 มิถุนายนได้มั๊ย   ก็คิดว่าคงจะมีผู้เข้าร่วมประมาณ  17 ประเทศ   ถ้ารวมแล้วก็คงจะเป็นประเทศที่มีประชากรรวมกันแล้วเกินครึ่งหนึ่งของโลกจะมาประชุมที่ประเทศไทย   ในกลุ่มอาเซียนทั้ง  10 ประเทศก็จะสนับสนุนเรื่องนี้อย่างเต็มที่

 
ไทยและฟิลิปปินส์ร่วมมือกันอย่างเต็มที่ในด้านการท่องเที่ยว

                                ก็มีเรื่องที่คุยกับทางฟิลิปปินส์ก็คือเรื่องการท่องเที่ยว  ทางฟิลิปปินส์ชื่นชมประเทศไทยมากถึงเรื่องของความสำเร็จในการท่องเที่ยว  ซึ่งทำกันมาต่อเนื่องหลายปีแล้ว  ไม่ใช่ว่าเฉพาะผลงานของรัฐบาลนี้ แต่เป็นความต่อเนื่อง   สิ่งที่สำคัญก็คือความมีน้ำจิตน้ำใจของคนไทย  ศิลปวัฒนธรรมที่มีเป็นประวัติศาสตร์เป็นมรดกที่ได้รับตกทอดกันมาหลายชั่วคน  และก็ความสวยงามของธรรมชาติที่เรามีอยู่  ไม่ว่าจะเป็นทางด้านชายทะเลหรือป่าเขา   ก็เป็นสิ่งที่ทำให้คนมาท่องเที่ยวประเทศไทยมาก   ทางฟิลิปปินส์ก็อยากจะชวนให้มีการร่วมโฆษณาประชาสัมพันธ์ระหว่างไทยกับฟิลิปปินส์ ซึ่งเขาก็มีโครงการส่งเสริมการท่องเที่ยวของเขาว่าเป็นไปได้หรือไม่ที่เราจะร่วมมือกันเป็นลักษณะของ  package  เป็นทัวร์  แบบว่าคนที่มาท่องเที่ยวไกล ๆ อย่างอเมริกาแทนที่จะมาฟิลิปปินส์แล้วต่อมาเที่ยวประเทศไทย หรือมาไทยแล้วต่อไปเที่ยวฟิลิปปินส์  ค่าใช้จ่ายก็เพิ่มอีกนิดเดียว  ซึ่งอันนี้ทางฝ่ายการท่องเที่ยวของเราทั้งสองฝ่ายก็คุยกันถึงความเป็นไปได้และก็จะร่วมมือกัน  รวมทั้งเรื่องของเที่ยวบินทั้งสองประเทศด้วย   เราก็จะมีการเพิ่มเที่ยวบินในลักษณะให้สิทธิการบินบ้าง  ทำ  Code  Sharing  เป็นลักษณะของการใช้เครื่องบินที่ออกรหัสด้วยกันอะไรทำนองนี้นะครับ   ก็เป็นเรื่องที่เราได้ตกลงกัน  และที่สำคัญก็คือเรื่องระบบการค้าแบบหักบัญชี  ฟิลิปปินส์ซื้อข้าวกับน้ำตาลจากเราไปมาก เขาก็อยากใช้ระบบการค้าแบบหักบัญชีซึ่งเราก็จะได้ซื้อสินค้าเขาบ้าง  เขาก็ได้ซื้อสินค้าเราบ้าง   อันนี้ก็เป็นสิ่งที่ประธานาธิบดีฟิลิปปินส์ชอบมากจะทำเรื่องนี้และสั่งการให้ธนาคารของฟิลิปปินส์และธนาคารของไทยกำลังทำข้อตกลงในรายละเอียดแล้วนะครับ   และท่านอยากให้มีความร่วมมือทางด้านของการข่าวในเรื่องของการปราบปรามอาชญากรรมข้ามชาติ ซึ่งเรามีด้วยกันอยู่แล้วโดยเฉพาะเรื่องการก่อการร้ายที่ฟิลิปปินส์ไปทำร่วมกับอินโดนีเซียและมาเลเซีย   ก็อยากให้ไทยทำร่วมด้วย  เรื่องนี้ก็เป็นเรื่องที่เราดูแล้วถ้าอะไรที่เราร่วมมือกันได้เราก็จะร่วมมือครับ

 

นำเข้าเฝ้าฯ  พระบาทสมเด็จพระเจ้าอยู่หัวและสมเด็จพระนางเจ้าฯ  พระบรมราชินีนาถ  ที่พระราชวัง         ไกลกังวล  หัวหิน 

                                วันพุธที่  8  พฤษภาคม  ผมก็ได้นำท่านและสามีไปเข้าเฝ้าฯ  พระบาทสมเด็จพระเจ้าอยู่หัวและสมเด็จพระนางเจ้าฯ  พระบรมราชินีนาถ  ที่พระราชวังไกลกังวล  หัวหิน  ล้นเกล้าทั้งสองพระองค์ก็ให้ความเป็นกันเองกับท่านประธานาธิบดีมาก เพราะว่าท่านเป็นลูกสาวของอดีตประธานาธิบดีฟิลิปปินส์   มาคาปากัล   ตอนที่พระบาทสมเด็จพระเจ้าอยู่หัวและสมเด็จพระนางเจ้าฯ  พระบรมราชินีนาถ  เคยเสด็จฯ ไปเยือนฟิลิปปินส์อย่างเป็นทางการ  สมัยที่คุณพ่อของท่านประธานาธิบดีอาร์โรโยเป็นประธานาธิบดีอยู่  ก็ได้รับการต้อนรับเป็นอย่างดี   ท่านประธานาธิบดีอาร์โรโยตอนนั้นอายุประมาณ  14 ปี  ท่านเล่าให้ฟังว่าท่านได้   รำถวายพระบาทสมเด็จพระเจ้าอยู่หัวและสมเด็จพระนางเจ้าฯ พระบรมราชินีนาถในงานเลี้ยงรับรองของ  รัฐบาล  และวันรุ่งขึ้นก็มีการเลี้ยงแบบไม่เป็นทางการก็มีลูกของคณบดีทั้งหลายที่อยู่ในฟิลิปปินส์มาแสดงถวาย ก็ปรากฎว่าคนหนึ่งที่มาแสดงถวายในวันรุ่งขึ้นนั้น ก็คือสามีของท่านประธานาธิบดีอาร์โรโยในปัจจุบัน           ก็สรุปแล้วทั้งสามีท่านและประธานาธิบดีอาร์โรโยเองเคยรำถวายตอนพระบาทสมเด็จพระเจ้าอยู่หัวและสมเด็จพระนางเจ้าฯ  พระบรมราชินีนาถ  เสด็จฯ เยือนฟิลิปปินส์ตอนที่คุณพ่อของท่านเป็นประธานาธิบดี    ก็เลยเป็นเรื่องที่มีความใกล้ชิดมาก   หลังจากนั้นผมก็พาท่านไปเลี้ยงอาหารค่ำที่บ้านพักของผมที่หัวหินและพามาส่งที่สนามบิน   ก็เป็นที่ประทับใจและใกล้ชิดกัน  ทำให้ความสัมพันธ์ระหว่างเรากับฟิลิปปินส์ซึ่งดีอยู่แล้วก็จะดียิ่งขึ้นและสามารถที่จะแลกเปลี่ยนความคิดกันทำงานร่วมกันประสานร่วมกันในเวทีโลกได้อย่างเต็มที่นะครับ

 

ประเทศกาตาร์ต้องการแรงงานไทยอย่างน้อย 10,000 คน

                                วันอังคารที่  7 พฤษภาคมที่มีการประชุมคณะรัฐมนตรี   พลเอกยุทธศักดิ์  ศศิประภา  รัฐมนตรีช่วยว่าการกระทรวงกลาโหมซึ่งได้ไปเยือนประเทศกาตาร์ในฐานะประธานคณะกรรมการโอลิมปิคแห่งประเทศไทย  และถือสาส์นของผมไปถึงพระราชาธิบดีประเทศกาตาร์  ท่านพระราชาธิบดีก็ให้แรงงานไทยมาทำงานขั้นต้นอย่างน้อย 10,000 คน  ก็จะมีการให้กระทรวงแรงงานฯ  ได้จัดส่งคนงานโดยไม่มีค่าหัว  ตอนนี้ก็กำลังขอหนังสือยืนยันอย่างเป็นทางการถึงตำแหน่งว่ามีตำแหน่งอะไรบ้าง    ส่วนใหญ่ก็เป็นธุรกิจ      โรงแรม  สถานพยาบาล  อุตสาหกรรมต่อเรือ   อุตสาหกรรมไฮโดรคาร์บอน  ถ้ามีรายละเอียดเรียบร้อยแล้วก็จะประกาศรับสมัครและฝึกอบรม  และก็จะส่งไปโดยที่ไม่ให้เสียค่าหัว ค่านายหน้าอะไรทั้งสิ้น ยกเว้นเป็นค่าเครื่องบิน  ค่าเดินทางธรรมดานะครับ  ก็จะประกาศให้พี่น้องประชาชนทราบ   อันนี้ก็จะเป็นจุดเริ่มต้นของการปรับปรุงระบบการส่งแรงงานไทยไปต่างประเทศทีละขั้น ๆ 

 
ตั้งศูนย์กระจายสินค้าทั่วประเทศเพื่อช่วยธุรกิจค้าปลีก

                                นอกจากนั้นก็มีเรื่องที่คณะรัฐมนตรีพิจารณาคือ  เรื่องการแก้ไขปัญหาธุรกิจค้าส่งค้าปลีกของไทยก็คือธุรกิจห้องแถวที่ได้รับผลกระทบจากการที่มีบริษัทใหญ่ ๆ มาเปิดร้านขนาดใหญ่ซึ่งมีอำนาจต่อรองในการซื้อสินค้าจากโรงงานอุตสาหกรรมได้ในราคาที่ถูกกว่า  มีระบบสายส่งระบบจัดส่ง  เลยทำให้ร้านค้าปลีกซึ่งมีของขายน้อยและมีต้นทุนสูงกว่าและเสียเปรียบ   ทางกระทรวงพาณิชย์ได้ไปศึกษา  ปรึกษากันกับบรรดาร้านค้าปลีกทั้งหลาย  ก็ได้แนวทางที่จะช่วยเหลือ  วิธีการช่วยเหลือที่ดีก็คือทำให้ร้านค้าปลีกของเรานั้นแข็งแรง  เพราะจุดแข็งของร้านค้าปลีกทั้งหลายคืออยู่ใกล้ชุมชน   เมื่อใกล้ชุมชนแล้วสามารถสะดวกซื้อเมื่อไหร่ราคาต้นทุนต่ำและขายราคาไม่สูง  ก็จะทำให้ประชาชนมาซื้อร้านค้าปลีกมากขึ้น  จึงได้วางแนวทางที่จะจัดระบบมีศูนย์กระจายสินค้าตามจังหวัดต่าง ๆ   แล้วก็ให้โรงงานอุตสาหกรรมส่งสินค้าไปที่จุดกระจายสินค้า  แล้วร้านค้าต่าง ๆ ก็จะสั่งของมาที่จุดกระจายสินค้า  เขาก็จะไปส่งสินค้าให้โดยที่ราคาต้นทุนในการซื้อจะถูกลงเพราะเนื่องจากว่าเราซื้อทีละเยอะ ๆ   ส่งทีละหลาย ๆ ร้าน  ก็จะทำให้ราคาต้นทุนนั้นต่ำลง  และก็จะมีระบบการให้สินเชื่อกับร้านค้าปลีกในอัตราดอกเบี้ยต่ำเพื่อจะได้มีต้นทุนต่ำ  และก็ไปปรับปรุงร้านเล็ก ๆ       น้อย ๆ และจะสอนวิธีการทำบัญชี  การดูหน้าร้าน การตกแต่งร้าน  วิธีการขายการพูดการจา  อันนี้ก็จะทำให้ทุกอย่างถูกปรับปรุงขึ้น   ซึ่งกระทรวงพาณิชย์ก็ของบประมาณมาว่าภายใน  3 ปีนี้ขอใช้เงินประมาณ  395 ล้านบาท  หลังจากนั้นระบบนี้จะพึ่งตัวเองได้ไม่ต้องพึ่งเงินของรัฐบาลเพียงแต่ว่าประเดิมให้เพื่อแก้ปัญหาร้านค้าปลีกทั้งระบบ   ถ้ามีร้านค้าปลีกเข้ามาเป็นสมาชิกมากเท่าไหร่ต้นทุนในการซื้อของก็จะต่ำลงเท่านั้น   ก็จะทำร้านค้าปลีกทั้งหลายอยู่ได้   และจะเชื่อมโยงเข้าไปกับสินค้าหนึ่งผลิตภัณฑ์  หนึ่งตำบลที่ได้รับการพัฒนาเข้ามาตรฐานที่จะออกขายทั่วไป   ร้านค้าปลีกทั้งหลายก็จะเป็นที่ขายของเหล่านี้เพิ่มเติมด้วย  ร้านค้าปลีกก็จะมีความแตกต่างจากร้านค้าใหญ่คือมีของที่แตกต่างกันมากขึ้นอีก  ก็จะทำให้ร้านค้าปลีกเป็นร้านค้าที่น่าซื้อสะดวกซื้อมากขึ้น  ก็เป็นเรื่องที่ต้องทำกันไปและปรับปรุงกันไปด้วย   ไม่ใช่ว่าพอพูดเสร็จแล้วมันจะสมบูรณ์เลยทันที  ทุกนโยบายต้องทำไปปรับปรุงกันไปพัฒนาไป  อันนั้นเป็นสิ่งที่ต้องทำอย่างนั้นครับ

 
ตั้งศูนย์บริการส่งออกแบบเบ็ดเสร็จ

                                เรื่องที่สองก็คือคณะรัฐมนตรีได้เห็นชอบร่างระเบียบสำนักนายกรัฐมนตรีว่าด้วยการจัดตั้งศูนย์บริการส่งออกแบบเบ็ดเสร็จ  จะใช้พื้นที่ของกรมส่งเสริมการส่งออกที่ถนนรัชดาภิเษก  เพื่อจะเอาเจ้าหน้าที่ของส่วนราชการต่าง ๆ รวมทั้งภาคเอกชนมารวมกัน  เพื่อให้ความสะดวกในการบริการการส่งออกแบบเบ็ดเสร็จรวดเร็ว  โดยจะเริ่มต้นที่กลุ่มอาหารและกลุ่มเครื่องนุ่งห่ม  ซึ่งเป็นการส่งออกที่มาก   ก็จะทำให้เวลาที่ใช้ในการเดินหนังสือเดินเอกสารที่เดิมทีเดียว  8-10 วันจะลดเหลือ 1-3 วันเท่านั้น  ก็จะทำให้ลดต้นทุน  ย่นเวลาในการส่งออกมากขึ้น

 
จัดตั้งสำนักงานมาตรฐานสินค้าเกษตรและอาหารแห่งชาติ

                                คณะรัฐมนตรีให้ความเห็นชอบในการจัดตั้งสำนักงานมาตรฐานสินค้าเกษตรและอาหารแห่งชาติ เพื่อเป็นหน่วยงานกลางหรือองค์กรกลางในการกำหนดมาตรฐานสินค้าเกษตรและอาหาร  จะทำให้  มาตรฐานของการผลิตตั้งแต่ระดับไร่นาจนถึงขั้นการแปรรูปอุตสาหกรรมการผลิตอาหารให้ได้มาตรฐาน      เดียวกัน   รวมทั้งตรวจสอบการรับรองด้านสุขอนามัยและสุขอนามัยพืช  การติดฉลากควบคุมคุณภาพ  การตรวจสอบและกักกันพืชและสัตว์  เพื่อควบคุมการนำเข้าและส่งออก  ซึ่งในอดีตเราดูแต่เรื่องส่งออกตอนนี้เราดูนำเข้าด้วย   ใครจะเอาสินค้าไม่ได้มาตรฐานส่งเข้ามาขายในประเทศไทยเราก็ไม่รับเหมือนกัน   เพราะว่าทุกวันนี้เราได้แต่ถูกปฏิเสธที่เราส่งออกไปขายเขา  แต่ต่อไปนี้เราได้ตรวจสอบ  และวันนี้เราได้ตรวจสอบพบหลายตัวที่มีปัญหาต่อสุขภาพอนามัย   เราก็ได้ห้ามการนำเข้า   ตอนนี้เราต้องรุกบ้างเราตั้งรับมานานแล้ว       อันนี้ก็จะมีการเร่งพัฒนาระบบนี้ของเราให้เข้มแข็งขึ้น  เครื่องไม้เครื่องมือที่ไม่ทันสมัยตรวจแล้วมาตรฐานยังไม่ถึง  เราก็คงต้องปรับปรุงเครื่องไม้เครื่องมือเหล่านี้ด้วยนะครับ

 
ขอให้สื่อช่วยกันระมัดระวังการโฆษณาขายบริการทางเพศและการพนันฟุตบอล

                                อีกเรื่องที่ผมได้กำชับให้กระทรวงมหาดไทยและสำนักงานตำรวจแห่งชาติช่วยกันดู  คือระยะนี้มีการใช้อินเตอร์เน็ตผ่านทางเว็บไซต์   โฆษณาชักชวนเยาวชนของเราเข้าไปขายบริการทางเพศมากขึ้น  ก็เลยต้องให้จัดการโดยเด็ดขาดเพราะสิ่งเหล่านี้ผิดกฎหมายอยู่แล้ว  และยังมีการไปโฆษณาแฝงในสื่อสิ่งพิมพ์หลายแห่ง  อันนี้ต้องขอร้องว่าบรรดาสื่อสิ่งพิมพ์ทั้งหลาย   การโฆษณาที่ทำให้เสื่อมเสียศีลธรรมและก็ทำให้คนไทยเยาวชนของชาติต้องตกเป็นเหยื่อช่วยกันกลั่นกรองตัดทิ้งหน่อยเพราะมันผิดกฎหมาย  ยิ่งไปกว่านั้นก็เรื่องของการพนันฟุตบอลก็เช่นกัน  การโฆษณาประชาสัมพันธ์ข้อมูลในการเล่นการพนัน  การให้รางวัลไม่เป็นไร   แต่การพนันฟุตบอลขณะนี้รู้สึกว่าลุกลามไปมาก  และเยาวชนของเราก็เล่นกันทั้งหญิงและชาย   ก็เล่นพนันกันเยอะนะครับอันนี้เป็นอันตรายมากต่ออนาคตของลูกหลานเรา  เพราะว่าถ้าเสียพนันแล้วต้องไปหาเงินมาใช้ก็ต้องทำได้ทุกรูปแบบ  ยาเสพติดบ้าง  บริการทางเพศบ้าง  มันจะเกิดขึ้นไปหมดนะครับ  อันนี้ก็ขอร้องเลยครับว่าคนที่ทำมาหากินทางนี้บาปกรรมนะครับ  และเรื่องนี้เราก็จะต้องเล่นงานกันเด็ดขาด  ตำรวจถ้ารู้แล้วปล่อยไว้ต้องถูกลงโทษแน่นอน   อันนี้ก็ขอฝากไว้ด้วยนะครับ

 
ร่วมงานพระราชพิธีจรดพระนังคัลแรกนาขวัญ

                                เมื่อวันพฤหัสบดีที่  9 พฤษภาคม ก็ถือว่าเป็นวันสำคัญอีกวันหนึ่ง  เป็นวันพระราชพิธีจรดพระนังคัลแรกนาขวัญหรือวันพืชมงคล   ซึ่งจัดขึ้นในเดือนหกไทยของทุกปี   ถือเป็นพระราชพิธีที่ช่วยสร้างขวัญและกำลังใจให้กับเกษตรกรในการเพาะปลูกที่ได้สืบทอดมาเป็นเวลายาวนานตั้งแต่สมัยกรุงสุโขทัย  สมัยกรุงศรีอยุธยา  สมัยกรุงรัตนโกสินทร์  เรื่อยมาจนถึงปัจจุบัน  ผมได้ไปร่วมพระราชพิธี    ซึ่งพระบาทสมเด็จพระเจ้าอยู่หัวได้ทรงพระกรุณาโปรดเกล้าโปรดกระหม่อมให้สมเด็จพระบรมโอรสาธิราชสยามมกุฎราชกุมาร  เสด็จพระราชดำเนินแทนพระองค์พระราชพิธีก็เป็นไปด้วยความเรียบร้อย ปีนี้ก็มีเกษตรกรดีเด่นแห่งชาติ  สมาชิกกลุ่มยุวชนเกษตรกรดีเด่นระดับประเทศ สถาบันเกษตรกรดีเด่นแห่งชาติ   สหกรณ์ดีเด่นแห่งชาติ   สหกรณ์การเกษตรทั่วไป  เข้ารับพระราชทานโล่รางวัลในพระราชพิธีนี้ด้วย   ในปีนี้ก็ถือว่าการเสี่ยงทาย     ค่อนข้างดี   พระโคกินข้าว  พราหมณ์ทำนายว่า  ปีนี้ภักษาหาร  ผลาหารจะอุดมสมบูรณ์  และพระโคกินเหล้า  พราหมณ์ทำนายว่า  การคมนาคมจะสะดวกมากขึ้น และการค้าขายระหว่างประเทศจะได้ผลดี  เศรษฐกิจ    รุ่งเรือง  อันนี้ก็เป็นความเชื่อที่สืบทอดกันมานาน

 

เดินหน้าโครงการแยกก๊าซและโครงการท่อส่งก๊าซไทย-มาเลเซีย  โดยปรับเปลี่ยนจุดวางแนวทางท่อจากเดิมออกไปอีก  5 กิโลเมตร

                                เมื่อวันพฤหัสบดีที่  9  พฤษภาคม  หลังจากที่ผมที่ร่วมในพระราชพิธีแล้ว  ผมได้เชิญประชุมหลายเรื่อง  การปรับตัวเลขงบประมาณปี  2546 ขั้นสุดท้ายเพื่อจะเข้าคณะรัฐมนตรีวันอังคารนี้  แล้วจัดพิมพ์และส่งให้สภาฯ  เป็นที่เรียบร้อยนะครับ    และหลังจากนั้นก็เริ่มมีการประชุมการตัดสินใจในเรื่องของโครงการแยกก๊าซและโครงการท่อส่งก๊าซไทย-มาเลเซีย  และโครงการก่อสร้างโรงไฟฟ้าพลังถ่านหินที่บ่อนอกและหินกรูด   ทั้ง  3 เรื่องก็ประชุมกันหลายชั่วโมง   ก็ได้ข้อมูลที่ทุกฝ่ายนำมาเสนอและซักซ้อมกันจนเป็นที่พอใจกันแล้วว่านี่คือสิ่งที่ควรจะต้องตัดสินใจ  และเมื่อวานนี้ผมได้ประกาศเป็นการทางไปแล้วว่า   การสร้างท่อก๊าซนั้นจำเป็นต้องดำเนินต่อไปเป็นข้อตกลงระหว่างประเทศ  และดูแล้วเราไม่ได้เสียเปรียบอย่างที่หลายคนคิดกัน และก็คิดว่าประเทศไทยจะได้ประโยชน์  จะเกิดการจ้างงานเกิดอุตสาหกรรมขึ้นในภาคใต้   แต่ว่าไม่มีอุตสาหกรรมปิโตรเคมีหรืออุตสาหกรรมต่อเนื่องอย่างแน่นอน   เพราะว่าทางกระทรวงอุตสาหกรรมก็จะออกกฎกระทรวงสำทับไปว่าจะไม่ให้ทำอุตสาหกรรมปิโตรเคมี  แล้วก็ศักยภาพของก๊าซที่แยกที่นั่นก็ไม่มีองค์ประกอบที่จะทำอุตสาหกรรมปิโตรเคมีเพียงพอที่จะคุ้มค่าต่อการลงทุน  เพราะฉะนั้น  เรื่องนี้ทั้งตัวเนื้อก๊าซที่ออกมาก็จะไม่มีความสามารถที่จะไปทำอุตสาหกรรมต่อเนื่องอยู่แล้ว และก็จะมีกฎกระทรวงอุตสาหกรรมออกมาอีกพี่น้องประชาชนที่ไปวิตกว่าจะเกิดความเหม็นของอุตสาหกรรมปิโตรเคมีที่เกิดขึ้นเหมือนที่  มาบตาพุดอันนั้นไม่มี   มีแต่เอาก๊าซขึ้นมาและแยกก๊าซออกมาแล้วไปใช้ประโยชน์เท่านั้นเอง   แล้วก็จะปรับเปลี่ยนจุดขึ้นจากเดิมที่ลานหอยเสียบจะไม่ขึ้นตรงนั้นเพราะไม่อยากให้เกิดความเหมือนกับว่าไม่ฟังประชาชนเลยแล้วก็เกิดความขัดแย้งของชุมชนและประชาชนที่นั่น   ก็จะเบี่ยงไปขึ้นจุดอื่นในรัศมีประมาณ  5 กิโลเมตร  ซึ่งเป็นรัศมีที่ได้ทำการตรวจสอบคุณภาพสิ่งแวดล้อมหรืออีไอเอเรียบร้อยแล้ว  ก็ขอความร่วมมือกับพี่น้องประชาชนด้วยว่าสิ่งเหล่านี้จะไม่เกิดอันตรายต่อพี่น้องจะไม่กระทบต่อวิถีชีวิตของพี่น้อง  แต่จะเกิดประโยชน์ทางเศรษฐกิจเกิดการจ้างงาน  ท้องถิ่นก็จะได้ภาษีเพื่อใช้ในการพัฒนาท้องถิ่นตรงจุดนั้นด้วย  ก็ขอเรียนว่าเราจะพยายามทำทุกอย่างเพื่อไม่ให้มีการกระทบต่อวิถีชีวิตของชุมชน   นอกจากจะมีแต่สิ่งที่ดีขึ้นจะพยายามทำให้ดีที่สุดครับ 

 

ให้กฟผ.หารือกับเอกชนเพื่อหาทางออกที่เหมาะสมว่า ควรจะทำการก่อสร้างโรงไฟฟ้าพลังถ่านหินที่บ่อนอกและหินกรูดเมื่อไหร่

                                ส่วนอีกสองเรื่องคือโรงไฟฟ้าพลังถ่านหินที่บ่อนอกและหินกรูดนั้น รัฐบาลได้เข้าใจปัญหาข้อเรียกร้องของประชาชนเป็นอย่างดี  แต่การตัดสินใจนั้นมีสองขั้นตอน  ขั้นตอนที่สำคัญคือถามว่าวันนี้เราต้องการโรงไฟฟ้าเพิ่มหรือไม่ ก็ต้องมาคำนวณจากปริมาณไฟฟ้าที่เรามีสำรองอยู่แล้วกับไฟฟ้าที่เราใช้จริงว่ามีเพียงพอมากน้อยแค่ไหน ถ้าทางการไฟฟ้าฝ่ายผลิตแห่งประเทศไทยก็ให้ข้อมูลแบบชนิดที่ระมัดระวังเต็มที่ไม่ประมาท  ยังสามารถที่จะมีโรงไฟฟ้าเข้ามาเพิ่มใหม่ได้ในปี 2550   แต่ผมดูแล้วผมเชื่อว่าน่าจะยาวกว่านั้นอีกหน่อยได้   เมื่อเป็นเช่นนั้นเราก็ต้องเคารพสิ่งที่รัฐบาลก่อน ๆ ไปเซ็นสัญญามาแล้วว่าจะทำอย่างไรต่อ   ก็เป็นเรื่องที่การไฟฟ้าฝ่ายผลิตฯ  ในฐานะคู่สัญญากับภาคเอกชนต้องไปคุยกันเพื่อหาทางออกร่วมกัน ขั้นตอนที่สองก็คือค่อยมาดูอีกทีว่าเมื่อจำเป็นต้องได้โรงไฟฟ้าแล้วก็มาดูความเหมาะสมของโรงไฟฟ้าที่จะได้เพิ่มมาใหม่ในปีที่ต้องการ  ถ้าเราสร้างเร็วก็หมายความว่าภาระของการลงทุนนี้จะถูกผลักไปเป็นภาระค่าไฟของประชาชน เพราะฉะนั้น ในอดีตที่เรามีโรงไฟฟ้ามากกว่าความจำเป็นที่จะสำรองไว้แล้วมากก็จะเป็นภาระ  ฉะนั้น  ความพอดีจังหวะพอดีในการที่จะมีโรงไฟฟ้าเข้ามาเป็นเรื่องสำคัญ  ถ้าเราทำงานกันแบบไม่ได้คำนวณความพอดีและก็ผลักภาระนี้ไปให้ประชาชนมันง่ายเหลือเกิน   ซึ่งต่อไปนี้ผมจะต้องดูแลเรื่องเหล่านี้ให้มีประสิทธิภาพในการคำนวณในความเหมาะสม  แม้กระทั่งจุดที่ไฟฟ้าพุ่งขึ้นสูงสุดปีหนึ่งมีประมาณ 20 วันของเดือนเมษายน   ซึ่งเราน่าจะมีวิธีการมีเทคโนโลยีใหม่ ๆ ในการดึงให้ลงมาเพื่อให้ไฟฟ้าสำรองนั้นยังอยู่ได้นานขึ้น   ผมดูแล้วคำนวณแล้วน่าจะสามารถทำได้หลายอย่าง   ก็เลยบอกให้ทางการไฟฟ้าฝ่ายผลิตฯ และสำนักงานคณะกรรมการนโยบายพลังงานแห่งชาติ ไปดูที่เยอรมัน   ขณะนี้เยอรมันมีอุตสาหกรรมขนาดย่อมขนาดกลางเกิดขึ้น  โดยการที่ดึงไฟฟ้ากลางคืนซึ่งอัตราค่าบริการถูกเอามาเก็บไว้เพื่อใช้กลางวัน  ทำให้จุดที่ไฟฟ้า      สูง ๆ ลดลงมาต่ำที่เขาเรียกว่า พีค และเกิดธุรกิจต่อเนื่องได้อีกเยอะเลย  อันนี้ก็เป็นสิ่งที่อยากให้ไปดูไปศึกษาเสียว่าถ้าเราลงทุนไฟฟ้าเกินความจำเป็นมากไป 1,000   เมกะวัตต์  ก็ประมาณ 100,000  ล้านบาท  ทีนี้ประเทศไทยไม่ได้มีสตางค์มากถึงขนาดที่จะลงทุนไฟฟ้าล่วงหน้าเกินกว่าความจำเป็นถึง 2-3,000  เมกะวัตต์  มันเป็นสิ่งที่ไม่ควรต่อไปนี้ก็จะใช้ความละเอียดในจุดนี้ให้อย่างดี   ตอนนี้ก็เป็นเรื่องของคู่สัญญาต้องไปคุยกันเพื่อหาทางออกที่เหมาะสม  ก็ขอเรียนพี่น้องประชาชนให้ทราบอีกครั้งว่ารัฐบาลจะทำให้ดีที่สุด  ถึงแม้ว่าเป็นเรื่องที่ต้องรับช่วงกันมาก็ถือว่าเป็นหน้าที่เมื่อเข้ามาเป็นรัฐบาลแล้วอะไรที่เกิดขึ้นก็ต้องรับไปแก้ปัญหาถึงแม้ปัญหาที่สั่งสมกันมาและไม่ได้ตัดสินใจ  ผมก็ต้องตัดสินใจก็ไม่เป็นไรอันนี้เป็นหน้าที่ครับ 

 
รัฐบาลแก้ไขปัญหาความไม่ชอบมาพากลที่ได้รับการร้องเรียนจากประชาชนไปแล้วหลายเรื่อง

แต่ว่าที่มีเรื่องร้องเรียนถึงความไม่ชอบมาพากลทั้งหลายนั้น   ผมก็ต้องสอบสวนให้ความเป็นธรรมทุกฝ่าย  ไม่ใช่วันนี้จะมากล่าวหาว่ารัฐบาลนี้พยายามจะรื้อเรื่องนั้นเรื่องนี้   ความจริงแล้วก็หลายเรื่องเป็นเรื่องที่ได้รับการร้องเรียนสั่งสมกันมาและมีเหตุเกิดขึ้น  ผมไม่เคยไปดูหน้าว่าใครในอดีตเกี่ยวข้องบ้าง   ต้องดูเรื่องแต่ละเรื่องบ้างว่าเป็นอย่างไรและใครจะเกี่ยวข้องใครจะต้องรับผิดก็ต้องรับผิด   แต่ว่าเราทำเพื่อแก้ปัญหา  ยกตัวอย่างเรื่องของการทางพิเศษแห่งประเทศไทยเกิดกรณีค่าชดเชยทางด่วน 6,200  ล้านบาทขึ้นมา อยู่ ๆ จะให้รัฐบาลต้องไปจ่ายสตางค์อย่างนั้น  ผมก็บอกว่าลักษณะอย่างนี้จ่ายไม่ได้ก็ต้องสืบสวนกันไป  เมื่อพบว่าใครเกี่ยวข้องก็ต้องถูกลงโทษไป  เรื่องหลาย ๆ เรื่องที่ถูกร้องเรียนขึ้นมา  และหลายเรื่องก็อยู่ใน ป.ป.ช.มานานแล้ว  อย่างเรื่องของเรือเอลลิคอตต์ (เรือขุดหัวสว่านของกรมเจ้าท่า)  ก็อยู่ใน ป.ป.ช. มา   2  ปีกว่า   เรื่องของโครงการกำจัดน้ำเสียเขตควบคุมมลพิษบ้านคลองท่าด่านก็อยู่ใน ป.ป.ช.   แต่ประชาชนก็มาร้องเรียนที่รัฐบาล ๆ ก็ต้องทำ    แล้วหลายเรื่องเราก็ต้องทำ  อย่างเรื่องยางพาราอยู่ ๆ เป็นหนี้เงินอยู่ที่ธนาคารกรุงไทยจากการรับประกันราคายางหมื่นกว่าล้านบาท   ทีนี้จะเอาเงินที่ไหนมาใช้และยังต้องรับซื้อจากเกษตรกรในราคาแพงกว่าและก็ไปขายถูก   คือซื้อแพงขายถูกตลอดเวลา  ทั้ง ๆ ที่มันควรจะซื้อในราคาแพงและก็ขายแพงกว่าได้อยู่แล้ว  อันนี้ก็เป็นสิ่งที่ต้องแก้ไขปัญหากัน  ก็เรียนพี่น้องประชาชนว่ารัฐบาลนี้มาทำงานปัญหาเฉพาะหน้าที่มีอยู่  ปัญหาที่หมักหมมในอดีตต้องแก้และต้องวางระบบที่ดีไว้ในอนาคตด้วย   ก็ขอกราบเรียนไว้ให้พี่น้องประชาชนได้ทราบ

 
มอบรางวัลและประกาศเกียรติคุณอุตสาหกรรมดีเด่น

                                เมื่อวานนี้ผมได้ทำหน้าที่ไปมอบรางวัลและประกาศเกียรติคุณอุตสาหกรรมดีเด่นของไทยในสาขาต่าง ๆ ก็ได้พูดคุยกับบรรดานักอุตสาหกรรมทั้งหลาย  เพื่อให้เขาได้มีกำลังใจที่เขาได้รับรางวัล     อุตสาหกรรมดีเด่นแล้ว   ก็ให้มีกำลังใจถึงอนาคตว่าการลงทุนในประเทศไทยนั้นมีอนาคตที่ดีเพราะเรากำลังมีแนวทางในการหาตลาดใหม่ เปิดตลาดใหม่ โดยเฉพาะตลาดเอเชียทั้งเอเชียให้กับอุตสาหกรรมที่เกิดขึ้นในประเทศไทย  

 
รัฐบาลพร้อมตอบข้อซักถามของฝ่ายค้านในการอภิปรายไม่ไว้วางใจ

                                นอกจากนั้นช่วงนี้ก็จะมีข่าวเกี่ยวกับเรื่องญัตติอภิปรายไม่ไว้วางใจเป็นหลัก  ตอนนี้เท่าที่ทราบยื่นมาแล้ว  15 คน  ก็ไม่มีปัญหาอะไรก็ถือเป็นเรื่องปกติ   ฝ่ายค้านก็ต้องทำหน้าที่ไป  ฝ่ายรัฐบาลเมื่อถูกถามก็ต้องตอบ  รัฐบาลคงไม่หนักใจอะไรเพราะว่าตลอดเวลา  1 ปีเศษเราทุ่มเททำงานกันอย่างเต็มที่ไม่ได้มีการทุจริตคอรัปชั่นใด ๆ  และยังช่วยกำจัดปัญหาคอรัปชั่น  และก็ลดสิ่งที่รัฐบาลควรจะต้องเสียหาย ก็ลดความเสียหายไปหลายเรื่องค่าชดเชยทางด่วน 6,200 ล้านบาทฟ้องมาต้องจ่ายแต่ไม่จ่ายและเชื่อว่าไม่ต้องจ่ายชนะแน่  เรื่องของการก่อสร้างสนามบินหนองงูเห่าเดิมทีเดียวจะต้องจ่ายถึง  54,000 ล้านบาท ตอนนี้ก็เหลือ 36,000 ล้านบาท  อาคารเทียบเครื่องบินกับอาคารที่พักผู้โดยสารก็ลดไป 18,000 ล้านบาท   การซื้อก๊าซในอดีตซื้อโดยไม่ต่อรอง  เราก็ต่อรองได้ลดมา 13,000 ล้านบาท   ก็ได้ทำทุกอย่างครับ และก็เรื่องของโรงไฟฟ้าสร้างเร็วก็เป็นภาระประชาชน  ผมคิดว่ารอได้เพราะว่าไฟสำรองเหลือเยอะเราก็ยังไม่สร้าง  ค่าไฟฟ้าก็ไม่ต้องผลักภาระให้ประชาชน   สิ่งเหล่านี้เป็นประสิทธิภาพที่รัฐบาลได้มุ่งทำมาโดยตลอด  เรื่องยางพาราต่อไปนี้หลังจากที่ไทย มาเลเซีย  อินโดนีเซีย  ร่วมกันตั้งบริษัทเสร็จ  บริษัทนี้จะดำเนินการขายยางพาราแทนประชาชน  3 ประเทศได้ทันทีภายในไม่กี่เดือนนี้   ราคายางก็จะขึ้นมาอย่างมากมาย  เกษตรกรก็จะสบายขึ้น   รัฐบาลก็ไม่ต้องควักเงินไปประกันราคาแล้วก็ขาดทุนทิ้งไว้ยังไม่ได้ใช้หนี้ธนาคารกรุงไทยหมื่นกว่าล้านบาท   อย่างนี้ไม่มีแน่  แล้วยังไม่พอ 3 บริษัทก็จะมีกำไรจากการขายยางแทนเกษตรกร  กำไรก็จะกลับมาใช้หนี้เดิม ๆ ได้  และประชาชนก็จะขายยางได้ราคาดีขึ้น  อันนี้ก็จะเกิดขึ้น   การทำงานอย่างนี้เมื่ออภิปรายไม่ไว้วางใจก็มั่นใจครับว่าตอบได้  เว้นแต่ว่าจะมาพูดกันเรื่องส่วนตัวเรื่องอะไรต่ออะไร   ก็เชื่อว่ากติกาก็คงยังมี   ก็เรียนพี่น้อง        ประชาชนว่าการอภิปรายไม่ไว้วางใจเป็นเรื่องปกติของระบอบประชาธิปไตย  เพราะต้องให้เกียรติฝ่ายค้านทำหน้าที่ตรวจสอบรัฐบาล แต่รัฐบาลเมื่อมั่นใจว่าได้ทำงานทำดีที่สุดให้กับประชาชนแล้วก็มีหน้าที่ตอบอย่างตรงไปตรงมา  ก็คงไม่มีปัญหาอะไร   เพราะฉะนั้น  ก็เรียนให้พี่น้องประชาชนได้สบายใจว่า การเมืองของระบอบประชาธิปไตยนั้น  การตรวจสอบเป็นเรื่องปกติ   อย่าเป็นเรื่องที่ต้องไปวิตกกังวลอะไร 

                คืนนี้ผมก็ขออนุญาตลา  3 วันไปเยือนประเทศอังกฤษอย่างเป็นทางการ  และจะกลับมาทำงานปกติในวันที่  16 พฤษภาคมตอนสาย ๆ  บ่าย ๆ ก็คงทำงานได้นะครับ   ก็เรียนพี่น้องประชาชนได้ทราบเพียงเท่านี้ครับ  ก็ขอขอบคุณมากครับ   สวัสดีครับ

 

------------------------------------------

ฝ่ายวิเคราะห์ข่าว  สำนักโฆษก

วิสุนี  ตรวจ, จินตนา/ถอดเทป/พิมพ์ 