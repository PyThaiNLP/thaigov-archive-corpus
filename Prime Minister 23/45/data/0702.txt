คำกล่าวปาฐกถาพิเศษ ของ พ.ต.ท.ทักษิณ  ชินวัตร นายกรัฐมนตรี

ในงานสัมมนาร่วมก่อสร้างไทย ด้วยของไทย โดยคนไทย เพื่อคนไทย

ณ ห้องบางกอกคอนเวนชั่นเซ็นเตอร์ ศูนย์การค้าเซ็นทรัลพลาซ่า

วันที่ 7 กุมภาพันธ์ 2545 เวลา 09.50 น.

 

-------------------------------------------

 

ท่านนายกสมาคมวิศวกรรมสถานแห่งประเทศไทย
ท่านนายกสมาคม ฯ ทุกคน

ท่านผู้ประกอบการและท่านผู้มีเกียรติที่เคารพรักทุกท่าน

 

                                ผมมีความยินดีเป็นอย่างยิ่งที่วันนี้วิศวกรรมสถานแห่งประเทศไทยในพระบรมราชูปถัมภ์ และสมาคมด้านวิศวกรรม สถาปัตยกรรม และรับเหมาก่อสร้าง 15 สมาคม  ได้จัดให้มีการสัมมนาขึ้นเพื่อเปิดโอกาสให้ทุกฝ่ายได้รับทราบความสำคัญของปัญหา  อุปสรรค   และร่วมกันหาแนวทางแก้ไขปัญหา อุปสรรคของอุตสาหกรรมก่อสร้าง  ซึ่งต้องทำอย่างเป็นระบบ  เมื่อสักครู่ได้ฟังท่านนายกสมาคม ฯ แล้ว  รู้สึกว่าบรรยากาศน่าเศร้าหมอง  วันนี้ผมมาที่นี่  มาเพื่อจะ Cheer up ท่านว่าอย่าเพิ่งเศร้า  เราต้องช่วยกัน  เมื่อสักครู่นี้ผมบอกกับนายกสมาคม ฯ แล้วว่า  ผมมีหน้าที่ช่วยทำให้ท่านรวยทุกคน  เพราะฉะนั้นท่านต้องบอกผมว่าทำอย่างไรถึงจะรวย  ห้ามบอกว่าผมเอาเงินมาแจก  เพราะว่าเราต้องรวยด้วยสมอง  รวยด้วยความมานะพยายามและอดทน  ตามที่ผมได้พยายามบอกกับหลายท่านว่าภาคเอกชนรวย  รัฐบาลมีหุ้นมากกว่าเจ้าของบริษัท  ผมพยายามบอกตลอดเวลาว่าให้เข้าใจ  อย่าไปมองว่าภาคเอกชนรวยแล้วน่ารังเกียจ  ภาคเอกชนรวยนั้นเป็นส่งที่ดี  เพราะเขาจะได้ขยายธุรกิจ  ทำให้เกิดการจ้างงาน  เกิดกิจกรรมด้านธุรกรรมทำให้มีเงินมีทองเกิดขึ้นทุกครั้งที่มีการทำธุรกิจ  รัฐบาลได้ภาษีมูลค่าเพิ่ม 7 % ทุกครั้งที่ท่านกำไร  หรือขาดทุน  ท่านก็ต้องจ่ายเงินให้คนงาน  ทำให้คนงานต้องเสียภาษี  และทุกครั้งที่ท่านมีกำไรท่านก็ต้องเสียภาษีนิติบุคคล 30 % และท่านมีส่วนแบ่งกัน  ผู้ถือหุ้นก็ต้องเสียภาษี 15 %  ซึ่งผู้ถือหุ้นมีเงินเหลือไปฝากธนาคาร  เงินออมก็ต้องเสียภาษี  เพราะฉะนั้นได้มาก  รัฐมีหน้าที่ทำให้เอกชนรวย  เพราะรัฐได้มากกว่า 

                                วันนี้ท่านเชื่อไหมว่า ผลิตภัณฑ์มวลรวมของประเทศ 100 %    เป็นงบประมาณของรัฐเพียง  20 % เท่านั้น  อีก 80 % เป็นของภาคเอกชน  เพราะฉะนั้นถ้ารัฐบาลไม่ทำให้เอกชนแข็งแรง  รัฐบาลจะมาขาดดุลงบประมาณโดยการโปะหนี้ไปเรื่อย ๆ เพื่อกระตุ้นเศรษฐกิจนั้น  ท่านเห็นญี่ปุ่นล้มเหลวไหม  ตอนนี้ญี่ปุ่นเป็นหนี้ประมาณ 137 % ผลิตภัณฑ์มวลรวมของประเทศ  ของเราประมาณ 60  แล้วก็กระตุ้นมาเป็นเวลา 9 – 10 ปีไม่ได้ผล  เพราะว่างบประมาณรัฐบาลญี่ปุ่นทั้งหมดประมาณ 17 % ผลิตภัณฑ์มวลรวม  เป็นงบลงทุนประมาณ 5 % ของเราเป็นงบลงทุนประมาณ 4 – 5 % แล้วกู้ทั้งนั้น  1 บาทแรกที่จะลงทุนก็กู้แล้ว  นี่คือสิ่งที่ผมกำลังส่งสัญญาณให้กับทั่วโลกรู้ว่ารัฐบาลนี้กำลังปรับทิศทางการกระตุ้นเศรษฐกิจที่ได้ผล  ไม่ใช่ไม่ได้ผล  แล้วก็ยังไม่เป็นหนี้มากด้วย  ผมได้ตัดงบประมาณในการกระตุ้นลงบางส่วนที่ไม่จำเป็น  แต่แน่นอนจะต้องไปปรับอย่างอื่นด้วย  เพราะงบประมาณที่กระตุ้นเศรษฐกิจของประเทศมี 4 – 5 % ของผลิตภัณฑ์มวลรวม  แต่เราจะใช้งบเหล่านี้มากระตุ้นภาคเอกชนให้ทำงานได้   แทนที่จะไปกระตุ้นด้วยตัวเอง  เพราะกลไกของรัฐบาลเองนั้นเชย  เป็นกลไกที่ฐานรั่ว  หล่นหายระหว่างทางก็มาก  เพราะฉะนั้นต้องเอากลไกเหล่านี้  เอาเงินเหล่านี้มากระตุ้นให้เอกชนเข้มแข็ง  นั่นคือสิ่งที่ผมกำลังส่งสัญญาณ  และที่ผมไปตัดงบประมาณปีนี้  ซึ่งเขาตั้งไว้ 1 ล้านล้านบาท  ซึ่งถ้าตั้งตามหลักเดิมต้อง 1,023,000 ล้านบาท  หรือ1.023 ล้านล้านบาท  ผมก็ตัดให้เหลือ 1 ล้านล้านบาท  เขาก็ตัดให้เหลือ 1 ล้านล้านบาท  หลังจากที่ฟังนโยบายแล้ว  แล้วมาเข้าคณะรัฐมนตรี  ผมก็ตัดลงไปอีก 100 ล้านบาท  ตัดงบกลางของตัวเองลงไป  เพราะงบกลางมีแต่คนมาขอ  เหลือ 999,900 ล้านบาท  บางคนไม่รู้คิดว่าผมถือฤกษ์ถือชัย  ผมเป็นคนพุทธวันนี้ยึดหลักธรรมะ  พระพุทธเจ้าท่านไม่ได้สอนให้งมงาย  หมอดูทั้งหลายถือโอกาสสร้างความดังเลยหาว่านายก ฯ  เชื่อหมอดู  โดยเฉพาะอย่างยิ่งอ้างว่าเชื่อเขา  ผมยังไม่เคยเห็นหน้าเขาเลย 

                                ผมต้องการส่งสัญญาณให้รู้ว่าต่อไปนี้รัฐบาลกำลังมองเศรษฐกิจมหภาค  จะมีวินัยทางการเงินการคลังเต็มที่และจะนำไปสู่งบสมดุลโดยเร็วที่สุด  เพราะงบขาลดุลคือการเพิ่มหนี้  เพิ่มหนี้มากค่าเงินบาทจะอ่อน  ต้องหาความสมดุล  ระหว่างการฟื้นเศรษฐกิจกับการสร้างหนี้  เราต้องสร้างหนี้เท่าที่จำเป็น  สร้างหนี้แล้วเงินที่กระตุ้นจะต้องกระตุ้นได้จริง ๆ แต่วิธีการกระตุ้นโดยรัฐทำเองได้ผลน้อย  เพราะฉะนั้นจะต้องให้กระตุ้นด้วยการที่เอาเงินกระตุ้นนั้นมากระตุ้นให้เอกชน  กลไกของเอกชนทำงาน  วันนี้ทำไมถึงมีปัญหา  ท่านทั้งหลายที่มีปัญหาในวันนี้เกิดอะไรบ้าง  Over Supply ก็ใช่  แต่ที่แน่ ๆ คือว่าสังคมไทยมีวัฒนธรรมทางเศรษฐกิจอย่างหนึ่งที่เรียกว่ามีเงินเป็นใช้  เป็นหนี้ก็ใช้ กู้เขามาก็ใช้  นั่นคือวัฒนธรรมไทย  แต่วันนี้ระบบเครดิตของประเทศพังพาบลงไปทุกระบบ  ที่ท่านมีปัญหาวันนี้  เมื่อก่อนนี้ท่านไปซื้อปูนซื้ออะไรก็เครดิตได้ 

                                ผมจะเล่าให้ฟังเรื่องหนึ่ง  ตอนที่ผมลำบาก  ผมแลกเช็คอยู่นั้น  เช็คผมเด้งทุกใบ  แต่มีเพื่อนผู้รับเหมาคนหนึ่งมาสร้างให้ผม  มาสร้างที่ราชวัตรให้ผมตอนนั้นสร้างคอนโด ฯ ผมไม่ได้จ่ายเงินสักงวดเพราะผมไม่มีเงินจะจ่าย  แต่เขาสร้างไปแล้วประมาณ 65 % เขาก็เลยบอกว่าเขาพอหมุนไหว  พอหมุนให้ผมต่อจะสร้างให้ผมให้เสร็จ  เพราะดีกว่าที่ปล่อยไว้อย่างนี้  ผมก็เสียเครดิตเสียภาพพจน์  เขาเองก็ไม่ได้เงินคืน  เพราะฉะนั้นเขาทำให้เสร็จดีกว่า  เขาจะได้เงินคืน  เขาก็ทำให้เสร็จทั้ง ๆ ที่ผมไม่มีเงินจ่าย  พอทำเสร็จบังเอิญว่าวันนั้นผมหลุดพ้นแก้ปัญหาหนี้ของตัวเองได้  ก็จ่ายคืนเขาได้  นั่นคือเครดิต  ระบบเครดิตยังอยู่ยังพอลากกันไปถูลู่ถูกังกันได้  โต๊ะแชร์ขึ้นไปยังได้  วันนี้ร้านอาหารโต๊ะแชร์ก็ไม่มี  เพราะระบบเครดิตได้พัง  เริ่มต้นตั้งแต่ระบบเครดิตระหว่างเอกชนต่อเอกชน  หรือว่าธุรกิจต่อธุรกิจทั้งหลาย  เครดิตพังไปเรียบร้อยแล้ว  และที่พึ่งของนักก่อสร้างก็คือ Finance Company เอาเช็คไปจำนำ  เอาที่ดินไปจำนำ ก็ปิดหมด  และวันนี้ธนาคารไม่ปล่อยกู้  ยังไม่พอคือธนาคารกำลังแข่งขันกัน  เลยไปสร้างรายได้ด้วยค่าธรรมเนียม  ทำให้ค่าธรรมเนียมแพงขึ้น  ซึ่งการก่อสร้างเป็นหน่วยงานที่ต้องจ่ายค่าธรรมเนียมมาก  และ BIBF กลับบ้านไปหมดแล้ว  เพราะฉะนั้น 4 ระดับของระบบสินเชื่อของประเทศมันพัง  พอพังแล้วตรงนี้เลยไม่มีเงินอัดฉีดเข้าไปในระบบของภาคเอกชน  รัฐบาลก็พยายามคิดว่าจะต้องหาทางซ่อมระบบสินเชื่อทำให้ดีดังเดิม   เพราะจะต้องมองภาคก่อสร้างในภาพรวม  ตามที่เมื่อสักครู่คุณการุณ ฯ บอกภาพรวม  ผมจะเล่าภาพรวมก่อน  ก่อนที่จะไปหาภาพรวมของท่าน  ก็เล่าภาพรวมของเศรษฐกิจก่อน  ว่ามีผลทำให้การหดตัวของเศรษฐกิจทุกอย่าง  การประมวลหนี้ของ ปรส.เป็นสาเหตุหนึ่งที่ทำให้ระบบเครดิตพัง  ระบบสินทรัพย์ของประเทศพัง  ทรัพย์สินของประเทศราคาตกอย่างมโหฬาร  การขาดทุน 400,000 ล้านบาทนั้นมาก  แต่ก็ยังไม่มากเท่ากับทรัพย์สินของประเทศราคาตกต่ำมากเหลือเกิน  แล้วยังไม่พอมีการออกมาส่งสัญญาณ  คือข้างบ้านไปซื้อที่หนี้ตัวเองคืนได้ 20 กว่า % และผมเป็นเด็กดีนั่งจ่ายธนาคารเขายังไม่ลด 100 %  ผมก็ต้องจุดธูปรอให้ธนาคารลด  เพื่อผมจะได้ซื้อหนี้คืน 20 % นี่คือระบบที่ส่งสัญญาณที่ผิดมาโดยตลอด  ซึ่งวันนี้รัฐบาลต้องมาแก้กัน  รื้อสิ่งที่ผิดให้กลับคืนมาให้ได้โดยเร็วที่สุด  ไม่ง่ายแต่ก็จะต้องทำ  นี่เป็นสิ่งที่เป็นตัวสะท้อนอันหนึ่ง  แต่อย่าไปคิดว่ารัฐบาลหยุดการก่อสร้างแล้วทำให้ระบบก่อสร้างพัง  คงไม่ใช่  มันเป็นทั้งระบบ 

                                วันนี้รัฐบาลกำลังฟื้นโดยการทำเรื่องอสังหาริมทรัพย์เบื้องต้น  เพราะปัจจัยที่ 4 ของข้าราชการ  ก็เลยให้มีการ Finance 100 % ของราคาบ้านให้กับข้าราชการ  เช่น สามารถเก็บเงินได้ 2,500 บาท/เดือนก็สามารถซื้อบ้านหลังละ 500,000 บาท  สามีภรรยาช่วยกันสามารถเจียดได้ 5,000 / เดือน  ก็สามารถซื้อบ้านหลังละล้านบาทได้  เราก็ต้องสร้างกลไกบ้านมือสองรองรับ  เพราะวันนี้ข้าราชการชั้นผู้น้อยวันนี้เจียดได้ 2,500 บาท  แต่อีกหน่อยอาจจะเจียดได้ 7,500 บาท ก็อาจจะได้บ้านหลังละ 1.5 ล้านบาท  ก็สามารถขายบ้านหลังละ 500,000 บาทได้   คือจะต้องมีกลไกรองรับ   อันนั้นคือสิ่งที่จะต้องทำในเรื่องของอุตสาหกรรมก่อสร้าง    อุตสาหกรรมก่อสร้างนั้นเชื่อมโยงกับอสังหาริมทรัพย์ ก็ยังไม่พอ  โครงสร้างพื้นฐานต้องทำแน่  ต้องขยายแน่  แต่บางครั้งสร้างถนนมาแล้วไม่มีรถจะวิ่ง  สมัยก่อนนั้นทำเพื่อต้องการก่อสร้าง  ทำเพื่อต้องการเปอร์เซ็นต์  วันนี้เราจะต้องช่วยกันก่อนที่ผมจะกลับมาพูดเรื่องแนวทาง  ผมต้องบอกท่าน   ผมขอเล่าเรื่องที่เห็นในสิ่งที่ไม่มี  เพื่อที่ท่านจะได้ตระหนักและไปทำ   เมื่อสักครู่นี้เรื่องของธนาคารรับประกันที่จะให้บริษัทไปก่อสร้างต่างประเทศ  รัฐบาลยินดี  แต่ก่อนอื่นท่านอย่าลืมนะครับ  ทุกสังคมมีทั้งคนดีและคนเลว  แต่คนดีมากกว่าคนเลวแน่นอน  ไม่อย่างนั้นอยู่ไม่ได้  แต่คนเลวที่มีทำให้คนส่วนใหญ่เสีย  ท่านทั้งหลายต้องคิด  ในการที่ต่างประเทศมาถึงเคาะประตู  ช่วยเอาเงินไปกู้หน่อยเถิดตอน BIBF เข้ามาตอนนั้น  เราใช้เงินกันอย่างเมามัน  ต้องยอมรับวันนั้น  บางคนหลังจากที่เริ่มทำ  เอาที่ดินมาทำขาย  ผมถามว่าซื้อตอนไหน  ผมรู้ พ.ศ.ที่ซื้อ  ผมก็รู้แล้วครับว่า Inflect (ผันเปลี่ยน) ราคา  สมมติว่าที่ดินราคาควรจะ 1,000 ล้านบาท  แต่ปรากฏว่ากู้ธนาคาร 2,000 ล้านบาท  เป็นการร่วมกันทุจริต  และผมได้รู้อีกว่าธนาคารได้เปอร์เซ็นต์ด้วย  เพราะบังเอิญว่านายธนาคารให้กู้มีหุ้นอยู่ในที่ดินแปลงนั้น  นี่คือสิ่งที่มันเกิดขึ้นทำให้อุตสาหกรรมเสียหาย 

                                เมื่อมีระบบอย่างนี้เกิดขึ้น  วันนี้ต้องกลับมาทบทวนว่าอย่างนี้อย่าเกิดขึ้นอีก  บริษัทก่อสร้างใหญ่ ๆ ผมอยากให้ใหญ่ขึ้นอีกอยากให้โตอีกแต่อย่าฮั้วกัน  วันนี้ต้องเลิก  ผมบังเอิญมาจากนักธุรกิจ  อ่าน  Proposal  อ่านตัวเลขรู้หมดว่าอะไรเป็นอะไร  สิ่งเหล่านี้ต้องระวังครับ  การ Siphon (ใช้วิธีกาลักน้ำ) ต่าง ๆ นั้นต้องหมดไป  วันนี้ปีนี้ผมจะส่งเสริมระบบโปร่งใส    ระบบธรรมาภิบาลที่กำลังตั้งกรรมการแล้วผมเป็นประธานเอง  รอง ฯ สมคิด ฯ เป็นคนไปนั่งคุม  ส่วนใหญ่แล้วผมจะให้นโยบาย  เพราะผมต้องการให้ Reward  Accomplishment (รางวัลความสำเร็จ) ที่ชัดเจนสำหรับผู้ที่เป็นนักธุรกิจที่ดี  ถ้าเราจะสร้างประเทศไทยเราจะทำให้ประเทศไทยเข้มแข็งน่าเชื่อถือ  เราเองจะต้องโปร่งใสในตัว  ถ้าเมื่อไรท่านไม่โปร่งใสท่านจะไม่รู้สภาพที่แท้จริงของตัวเอง  เพราะระบบบางทีไม่ได้บอกอะไรท่านว่า Cost ของท่านคืออะไร  วันนี้ท่านจะต้องอยู่บนโลกของความเป็นจริง  และต้องเป็นมืออาชีพมากขึ้น    แล้วรัฐบาลพร้อมจะส่งเสริม   เมื่อสักครู่ผมบอกกับ ดร.อาชว์ ฯ ย้ำอีกครั้งที่ผมเคยบอกไป  และดร.สมคิด ฯ เคยบอกแล้ว  คือผมบอกว่าผมจะให้เวลาสัปดาห์ละ 1 ชั่วโมงกับ 1 อุตสาหกรรมหรือ 1 บริการ  แต่ขอให้ท่านเหล่านั้นไปคุยกันให้ตกผลึกแล้วมาพบผม 1 ชั่วโมง  มาบอกกับผมว่ารัฐบาลควรจะทำอะไรและเลิกทำอะไรเพื่อให้เขาเข้มแข็ง  ไปคุยกันตกลงให้ดี  แล้วก็พิมพ์หนังสือมาเสนอรัฐบาลแล้วผมจะรับและจะฟัง   ท่าน Sale ให้ผม  ผม  Buy เมื่อไรผมสั่งการ  กฎหมายอะไรก็เปลี่ยนแปลงได้ทั้งนั้น  ขอให้ท่านทั้งหลายไปตกผลึกกันเองแล้วต้องสร้างความเข้มแข็งและต้องโปร่งใส  นี่คือสิ่งที่เราต้องตกลง  เมื่อกติกาเป็นอย่างนี้รับรองรัฐบาลนี้ทุ่มสุดตัวเพราะต้องการให้รวยทุกคน  แต่ต้องมี  Ethic ในความเป็นวิชาชีพของท่าน  อันนี้ต้องขอ  อย่างที่เห็นมานี่บริษัทที่ปรึกษาตั้งขึ้นมาเพื่อช่วยผู้รับเหมา  เรียกเงินกับรัฐบาล  มันไม่ได้

                                 รัฐบาลวันนี้ต้องการกลับมาทำโครงสร้างพื้นฐานใหม่  วันนี้สิ่งที่เละเทะในอดีตต้องมาจัดระเบียบใหม่  ไม่ว่าเรื่องของสังคม  เรื่องอื่น ๆ เราต้องจัดใหม่  เราพร้อมทุกอย่าง  ไม่ใช่ไม่ทำ  เพราะวันนี้การลงทุนของภาครัฐด้วยเงินบาทแล้วไม่มี Import Content มากนัก  รัฐบาลสามารถทำได้มากมาย  มีศักยภาพที่จะทำได้และพร้อมจะทำ  วันที่ 1 ตุลาคมเป็นต้นไปจะเกิดกระทรวงใหม่  กระทรวงนี้จะเป็นกระทรวงที่หนักเรื่องของก่อสร้าง  จะมองด้านของโครงสร้างพื้นฐานในภาพรวม    โดยเรื่องของการก่อสร้างเชื่อมโยงกับการก่อสร้างภาคเอกชนและส่วนราชการต่าง ๆ  ที่ท่านคิดว่าควรจะมีในหน่วยงานนี้  ถ้ายังไม่มีตั้งใหม่ได้  สภาอุตสาหกรรมก่อสร้างไทย  ถ้าท่านคิดตกผลึกแล้ว  คิดว่าควรจะมีการพูดคุยระหว่างรัฐบาลอย่างต่อเนื่อง  ตรงนี้เรายินดีทำให้ท่าน  แต่สำคัญคือท่านจะต้องตกลงกันเอง  ข้อเสียและข้อดีของการเป็นสมาคม  บางทีบริษัทใหญ่เข้าไปกล่อม  พอครอบปุ๊บก็เอาเปรียบคนตัวเล็ก  พอตอนหลังมาคนตัวเล็กเข้าไปยึดคืน  คนตัวเล็กก็ต้องเข้าใจกลไกแล้วช่วยกัน  วันนี้ผมอยากจะให้คนตัวเล็กโตแต่ไม่ได้อยากให้คนตัวใหญ่เล็ก  แต่คนตัวใหญ่ต้องแปรขึ้นแล้วคนตัวเล็กต้องโตได้  นั่นเป็นสิ่งที่อยากจะเห็น  ระบบทุนนิยมหลักใหญ่ก็คือปลาใหญ่กินปลาเล็ก  แต่ว่าระบบทุนนิยมนั้นคือการแข่งขันเสรี  เพราะฉะนั้นการแข่งขันเสรีคือคนตัวใหญ่กินตัวเล็ก  เราก็ต้องพยายามสร้างคนตัวเล็กให้เข้มแข็งเพราะทุกคนต้องปกป้องตัวเองได้   สิ่งที่อยู่ร่วมกันถ้าเผลอเมื่อไรก็กัดกินกันเอง   นั่นคือระบบของเศรษฐกิจทุนนิยม  เพราะฉะนั้นการจะไม่ถูกกัดก็คือต้องสร้างความเข้มแข็งสร้างเกราะคุ้มกันตัวเอง  เพราะฉะนั้นความเข้มแข็งที่ดีที่สุดคือท่านจะต้องสร้างองค์กรของท่านให้เข้มแข็งเป็นมืออาชีพให้มากขึ้น  เมื่อเป็นมืออาชีพท่านต้องบริหารด้วยมืออาชีพ  แล้วท่านต้องควบคุม Cost  Efficiency ของท่านให้ได้ 

                                สิ่งที่ผมอยากยกตัวอย่างคือการทำวิจัยอย่างต่อเนื่อง  ซึ่งเรื่องนี้ผมพร้อมจะตั้งกองทุนสนับสนุนให้  หรือว่าต้องการพร้อมที่จะให้ สกว.มาช่วยสนับสนุนให้  ยกตัวอย่างเมื่อสักครู่นี้ผมดูวีดีโอผมชอบมาก  เพราะท่านกำลังเชื่อมโยงสิ่งที่เป็นมรดกทางปัญญา  จนกลายเป็นความละเมียดในสายเลือดของคนไทย  นี่คือจุดขายที่เชื่อมโยงกับเทคโนโลยีใหม่ทางด้านวิศวกรรม  จุดขายของอุตสาหกรรมก่อสร้างไทยคือความละเมียดของฝีมือคนไทย  ไม่ว่าจะเป็นชั้นของคนฉาบปูน คนทาสี  จนถึงดีไซน์เนอร์  คือความละเมียดนี่คือจุดขายที่ดีของวงการก่อสร้างไทยที่ได้รับออกไปต่างประเทศ  เราจะต้องสร้างความเข้มแข็งให้กับตัวเองให้มากที่สุดโดยเฉพาะอย่างยิ่งทางด้านวิจัยพัฒนา  ซึ่งวันนี้ผมเห็นแล้วหลายอุตสาหกรรมก็ได้พยายามวิจัยด้วยตัวเอง  แต่บางครั้งอุตสาหกรรมคนตัวเล็กไม่มีงบประมาณวิจัย  ผมยกตัวอย่างใกล้ตัวผมที่สุด  คือการที่ก่อสร้างมหาวิทยาลัยชินวัตร  สถาปนิกขอเงินงบวิจัย 20 ล้านบาทเพื่อไปวิจัยการประหยัดพลังงาน  ซึ่งไม่มีทางหรอกครับว่าผู้ว่าจ้างคนไหนจะยอมจ่าย  แต่ผู้ว่าจ้างที่นี่จ่าย  จ่ายเพื่อให้ไปวิจัยเรื่องของการใช้วัสดุ และการดีไซน์เรื่องของการประหยัดพลังงาน  แล้วในที่สุดการใช้พลังงานเป็นเพียง 1 ใน 3 ของมหาวิทยาลัยทั่วไปเท่านั้นเอง   แต่ปกติแล้วไม่มีใครกล้าลงทุนวิจัยเพราะทุกคนไม่ค่อยมองระยะยาวแต่มองระยะสั้น  เพราะฉะนั้นการวิจัยเรื่องก่อสร้างนั้น  ถ้าคนวงการก่อสร้างอยากจะเข้มแข็งต้องมีทุนวิจัยและต้องวิจัยเรื่องสิ่งแวดล้อมเรื่องการพลังงาน  เพราะนี่คือผลระยะยาว  คือสิ่งที่ทำให้หมดเปลืองระยะยาวที่ท่านจะต้องทำ  เป็นสิ่งที่รัฐบาลพร้อม 

                                ที่ท่านพูดถึงเรื่องของกองทุนต่าง  ๆ นั้นก็พร้อมที่จะพร้อมที่จะสนับสนุน  ในส่วนท่านทั้งหลายที่อยากจะไปค้าขายต่างประเทศ  วันนี้รัฐบาลได้ทำ  Account Trade กับประเทศเพื่อนบ้าน  เราพร้อมที่จะถือว่าการก่อสร้างลงบัญชีได้  เพื่อจะให้ท่านอยู่ได้ถ้าสมมติว่าเขาจะจ้างบริษัทไทยก่อสร้าง เอาคนงานไทยเอาปูนซีเมนต์ของไทย  พวกนี้เราจะร่วมเป็น Account Trade เป็นการส่งออกอย่างหนึ่ง  บางอย่างสามารถลงบัญชีเพื่อแลกสินค้ากลับมาได้  เราก็ได้มีการสั่งให้ Exim Bank รีบดูเรื่องของการขอค่าธรรมเนียมหลักประกัน  เมื่อสักครู่ผมได้บอกกับคุณสุมาลี ฯ ว่าถ้าจะตั้งสภาอุตสาหกรรมก่อสร้างไทย    สมาชิกต้องเข้มแข็งสามารถสกรีน ความน่าเชื่อถือของบรรดาสมาชิก  เพื่อที่จะได้ค่าธรรมเนียม  สมมติว่าค่าธรรมเนียมที่รัฐบาลจะคิด 2 % ถ้าคุณ Walk in เข้ามาแล้วคุณต้อง 2% แต่ถ้าคุณผ่านทางสภาอุตสาหกรรมก่อสร้างไทยที่มีการสกรีนเรียบร้อย  รับรองเครดิตว่าเชื่อถือได้อาจจะเหลือ 1 % สมมติ  เพื่อให้เห็นว่าท่านช่วยสกรีน  ความจริงแล้วระบบพวกนี้คือเครดิตคือความน่าเชื่อถือว่าท่านเบี้ยวจะทำอย่างไร ชักดาบจะทำอย่างไร  เพื่อให้คนตัวเล็กมีโอกาสและคนตัวโตโตขึ้นอีก  คนตัวโตอย่าไปคิดว่าวันนี้ผมใหญ่  ท่านเล็กนะ  ท่านจะโตกว่านี้ร้อยเท่า  จะต้องโตขึ้นไปเรื่อย   เพราะฉะนั้นความเป็นมืออาชีพจะเกิดขึ้นได้โดยความโปร่งใส  และต้องมีความแตกต่าง 

                                สิ่งที่เราแตกต่างจากคนอื่นคือเรื่องของความละเมียดที่เราสามารถแข่งได้  ที่สำคัญคือต้องมีจุดขาย เช่น เรื่องของการสร้างการประหยัดพลังงาน  จุดขายก็คือค่าบำรุงรักษา ค่าใช้จ่ายในการใช้พลังงานมันถูก  ผมอยากจะให้ท่านช่วยกันพัฒนาตรงนี้  ส่วนเรื่องของบริษัทใหญ่ ๆ ที่ไปแข่งขันกับต่างประเทศนั้น  ท่านต้องปรับวิธี  โดยเฉพาะบริษัทใหญ่ ๆ ที่ค้าขายกับรัฐบาลในอดีต  ต้องปรับวิธี  วิธีการที่โก่งราคาแพง ๆ และแบ่งกันใช้นั้นมันไม่ได้ผลถ้าจะไปแข่งขันกับต่างประเทศ  ท่านต้องคิดว่าประสิทธิภาพคืออะไร  แล้วราคาเท่าไรถึงจะเหมาะ  วันนี้ต้องการให้ทุกคนเตรียมตัวตัวเองถ้าคิดจะแข่งขัน  รัฐบาลพร้อมสนับสนุนแต่ท่านต้องช่วยตัวเอง  ท่านต้องพยายามทำตัวเองให้เข้มแข็ง  ต้องมีประสิทธิภาพต้องมีความแตกต่างที่จะนำเสนอ  และรัฐบาลพร้อมที่จะให้การสนับสนุนในเรื่องต่างประเทศ  ส่วนเรื่องในประเทศนั้นผมเชื่อว่าถ้าอสังหาริมทรัพย์ฟื้นก็จะนำไปสู่การฟื้นในการก่อสร้างภาคใหญ่ขึ้น  และโครงสร้างพื้นฐานของรัฐก็จะเริ่มลงทุน  แต่จะเลือกลงทุนที่เหมาะสม  และท่านทั้งหลายที่จะคิดช่วยรัฐบาลนั้นขอให้ช่วยจริง ๆ อย่าให้เหมือนกรณีการทางพิเศษ  ที่เดิมติดลบ IRR  ติดลบ 16 % ตอนหลังไปทำใหม่ IRR บวก 10.81 ซึ่งตอนนั้นผมเป็นรัฐมนตรีว่าการกระทรวงการต่างประเทศผมค้านว่า IRR 10.81 เขาไม่ทำกันหรอกมันไม่ได้ผล  ทุกบาททุกสตางค์เป็นเงินภาษีอากรประชาชน  แทนที่เราะจะไปสร้างอะไรไว้แล้วไม่ได้ใช้ เอาเงินนั้นไปสร้างชีวิตคนจนดีกว่า ถ้าคนจนเหล่านั้นเขาฟื้นจากคนที่เป็นภาระ มาเป็นพลังของประเทศ  เขาก็จะเป็นคนที่ช่วย Produce ทางเศรษฐกิจ  เศรษฐกิจก็ดี  วันข้างหน้าต่อไปเราจะสร้างอย่างนี้ต่อไปอีก 10 ที่ก็ได้  เพราะเราเป็นคนสร้างไม่มีคนไปตาม  นี่คือสิ่งที่ผมจะบอกว่าผมนี้จะเป็นคนที่ใช้เงินให้เกิดประโยชน์ในเวลาที่เหมาะสม  Asset ของประเทศที่มีอยู่ต้องใช้ให้เต็มที่  เพราะฉะนั้นวันนี้เรายินดีรับข้อแนะนำแม้กระทั้งเรื่องการสร้างโครงสร้างพื้นฐาน  ในจุดที่ท่านบอกว่ารัฐบาลขาดตรงนี้ควรจะทำอย่างนี้  ก็ต้องทำและยินดี  ยินดีรับคำแนะนำ  เพราะโลกสมัยใหม่นี้ถ้าไม่ยินดีรับคำแนะนำจากประชาชนหรือจากผู้ที่เกี่ยวข้อง  รับรองว่าทำอะไรไม่ได้  เพราะเราจะไม่รู้จริง  ผมออกจากห้องนี้ไปผมก็มีเรื่องใหม่เข้ามา  เรื่องมันมากเพราะฉะนั้นผมลืมได้  ท่านทั้งหลายจะต้องเสนอผม  ทำเป็นลายลักษณ์อักษรให้ผม  เพื่อผมจะได้สั่งการได้จะได้ติดตามได้  แลผมพร้อมที่จะช่วยเหลือพวกท่านในทุกความเป็นไปได้

                                อยากจะขอให้ร่วมกันคิดทุกอย่างให้ตกผลึก  ท่านจะแบก Industry อะไรก็แล้วแต่ที่อยู่ในส่วนย่อยนั้น ๆ ที่มี  ยกตัวอย่างเช่น เราทำที่สนามบินสุวรรณภูมิ  ความจริงแล้วเราต้องยอมรับว่าในช่วงแรกเราต้องอาศัยต่างประเทศบ้าง  เราอาศัย 2 – 3 อย่าง 1.คือการเงิน  เพราะพวกเรายังไม่แข็งแรง 2. เครื่องไม้เครื่องมือ 3. ความทันสมัยทางเทคโนโลยี  แต่จริง ๆ แล้วทั้ง 3 อย่างนี้เราสามารถวิ่งตามหลังได้  แต่ในที่สุดแล้วเราสามารถถึงจุดที่พึ่งพาตัวเองได้  เพราะผมเชื่อว่าเทคโนโลยีเดียวกันนี้มันตามทัน  ด้วยโลกสมัยนี้สามารถตามกันทัน  เรื่องเครื่องไม้เครื่องมือก็เป็นเรื่องที่เราฝึกได้  แต่ว่าเราเองจะต้องอาศัยเกาะกันไปก่อน  ผลสุดท้ายต่างประเทศจริง ๆ แล้วนั้นมาได้งานในประเทศไทยก็มากันไม่กี่คน  ที่เหลือก็มาจ้างแรงงานคนไทยทั้งนั้น  เพราะฉะนั้นจริง ๆ แล้วคนไทยควรจะทำกันเองได้  และถ้าเมื่อไรคนไทยอุตสาหกรรมไทยไม่ฮั้วกัน  สู้กันตรงไปตรงมา  และสู้แบบมืออาชีพไม่ได้สู้แบบไม่มีอะไรเหลือเลย  อย่างนั้นก็ไม่แฟร์  ถ้าสู้กันแบบตรงไปตรงมาผมเชื่อว่าราคาจะอยู่ในฐานะสู้ได้  คราวที่แล้วก็ต้องยอมรับว่าเราไปบอกเสป็คว่าใช้ของนอก  เมื่อใช้ของนอกก็เลยแพง  พอเราปรับเสป็คให้ใช้ของไทยได้  ราคาก็ลดเฉพาะค่าวัสดุอย่างเดียวตั้ง 9,000 ล้านบาท

                                ต่อไปนี้รัฐบาลจะไม่ยอมพึ่งพาเงินกู้ต่างประเทศในลักษณะที่เราจะต้องผูกอะไรไว้จนเราไม่คุ้ม  วันก่อนผมยังไม่ได้รับคำตอบจากรัฐมนตรีว่าการกระทรวงการคลัง  แต่ผมสั่ง  วันก่อนกระทรวงเกษตร ฯ มาขอกู้เงิน ADB เพิ่มอีก 300 ล้านเหรียญสหรัฐ  เดิมกู้ไปแล้ว 300 ล้านเหรียญสหรัฐ  เมื่อรัฐบาลที่แล้ว  ก็จะมาขอกู้เพิ่มอีก 300 ล้านเหรียญสหรัฐ  ผมก็บอกว่าก่อนอื่นถามก่อนว่าดอกเบี้ยเท่าไร   บอกว่าประมาณ 5% แล้วก็ต้องเสียค่าจ้าง Consultant ร้อยกว่าล้าน  ผมก็เลยถามว่าทายว่าวันนี้ราคาเท่านี้อาจจะเป็นเรื่องที่ถูกที่รัฐบาลชุดที่แล้วทำอาจจะทำถูก  เพราะอะไร  เพราะวันนั้น  Reserve มันออกน้อย  ต้องการกู้เพื่อเติม Reserve แล้ววันนั้นดอกเบี้ยเราก็ไม่ได้ต่ำกว่านั้น  แต่วันนี้เหตุการณ์เปลี่ยนไปแล้ว  เราไม่ต้องยึดตามแบบรูปเดิม  ผมก็บอกว่า 1. 300 ล้านเหรียญ ฯ นี้สำหรับ Reserve  ถามว่า 2.ดอกเบี้ยเรากู้แล้วบ้านเราถูกไหม  ถูกกว่า  ไม่มี Exchange Rich แล้วไม่ต้องเสียค่า Consultant ผมก็เลยบอกว่าไปขอเลิกได้ไหม   ไม่คุ้มเลย  แต่ไม่ได้หมายความว่าโครงการของกระทรวงเกษตร ฯ  จะไม่ทำ  ทำถ้าโครงการนั้นเหมาะสม  เราจะพิจารณาโครงการเป็นอัน ๆ  บางอันก็ทำบางอันก็ไม่ทำ  เพราะใช้เงินบาท  เพราะสภาพคล่องในประเทศไทยเรามี 700,000 กว่าล้านบาท 

                                วันนี้รัฐบาลมีหน้าที่ให้สภาพคล่องเหล่านั้นออกมาสู่ระบบเศรษฐกิจให้ได้  มากกว่าที่รัฐบาลจะไปกู้มาใส่  วันนี้เราจะต้องพยายามจัดสมดุลเหล่านี้  อดทนนิดหนึ่งครับ  แล้ววันนี้ช่วยกันปรับตัวและบอกให้ชัดว่าต้องการอะไร  นอกเหนือจากเรื่องของการส่งให้อุตสาหกรรมก่อสร้างไทย  อยากให้ไปไกล  เอาใกล้ ๆ ก่อน 1. อย่างอินเดีย  2.CLND Country  เอาตรงนี้ก่อน  เพราะว่าวันนี้เราได้เจรจากับต่างประเทศเหล่านี้มามากพอสมควรที่ภาคเอกชนจะเข้าไปได้  แล้วก็ไปพบอุปสรรคใดก็มาบอกกัน  ส่วนที่สองคือเริ่มต้นจากการบูม อสังหาริมทรัพย์  ที่มันจอดตายสนิมกินทั้งหลายเราจะเข้าไปก่อสร้างให้เสร็จเพราะไม่อยากให้ส่งสัญญาณที่ผิดว่าเศรษฐกิจไม่ฟื้น  ตรงไหนที่สร้างไม่เสร็จพร้อมที่จะเข้าไปทำ   แต่ขอเป็น Last in first out ถ้าขอ Last in first out ได้ก็ตกลง     เราก็จะเข้าไปช่วยทำให้เพื่อให้การก่อสร้างนั้นเสร็จดีกว่าที่ลงทุนไปแล้ว 80 % อีก 20 % ไม่ทำต่อ  ลงแพลนไป 20 ให้ 80  นั้นมันขายขาดทุนมาได้ที่ 60 ก็ยังดี  เพราะอย่างน้อย ๆ 80 นั้นได้สูญไปแล้วยังได้คืนมา 40 ยังดีกว่าไม่ได้อะไรเลย  นั่นเป็นสิ่งที่เราคิด มองว่าจะทำต่อ  ตรงนั้นการก่อสร้างก็จะเกิดขึ้น  เมื่อการก่อสร้างตรงนี้ส่งสัญญาณชัดเจนแล้วว่าส่วนที่ Asset ที่เหลือมันถูกใช้ไปหมดแล้ว  การก่อสร้างจะเกิด 

                                ส่วนรัฐบาลวันนี้การก่อสร้างแน่นอนที่หนองงูเห่า  โครงการทั้งหมด 120,000 กว่าล้านบาท  แต่ผมมั่นใจว่าผมใช้ไม่ถึง 100,000 ล้านบาท  แล้วก็ยังมีภาคเอกชน ภาครัฐวิสาหกิจที่ต้องลงทุนต่ออีกประมาณ 100,000 กว่าล้าน  เพราะฉะนั้นตรงนั้น 200,000 ล้านเกิดแล้ว  ในหลวงเสด็จวางศิลาฤกษ์แล้ว  เพราะฉะนั้นจากนี้ไป 3 ปีการก่อสร้างตรงนั้นจะคึกคักมากเป็นแสนๆ ล้านบาท  เพราะฉะนั้นท่านทั้งหลายก็เตรียมตัวได้  รันเวย์ต้องสร้างก่อน  ต้องประมูลใหม่  และเรื่องของการก่อสร้างอาคารที่เป็นที่ทำการของผู้ที่ทำมาหากินของสนามบิน  และถนนเข้าสู่สนามบินอีก  พวกนี้จะเกิด  อีกประมาณ 3 ปีต้องใช้เงินตรงนั้นอีกประมาณ 150,000 ล้านบาท   รัฐและเอกชนรวมกัน  และจะต้องแก้ปัญหาอนุสาวรีย์แห่งความอัปลักษณ์ข้างทางรถไฟอีก  อันนี้ก็จะต้องแก้กันไปอีกประมาณ 20,000 ล้านกว่าบาท   ผมกำลังให้ศึกษาอยู่ว่าเป็นไปได้ไหมคือฝั่งธนบุรีไม่มีทางด่วน  ถ้าทางด่วนทางไปอีกหน่อยก็จะสมบูรณ์  คือบางครั้งมันซื้อเรือมาแล้วขาดพาย  ต้องซื้อให้ครบ  ความจริงแล้วถามว่าถ้ารู้ว่าจะจมอย่างนี้ซื้อเรือไหม  ไม่ซื้อหรอก  แต่เมื่อซื้อมาแล้วก็ซื้อพายให้ครบจะได้ใช้การได้  นั่นคือสิ่งที่ผมจะทำให้ครบ  เพราะฉะนั้นตรงนี้เชื่อว่าจะเป็นงานที่รองรับพวกท่านพอสมควร 

                                ผมชอบอันหนึ่งที่บอกว่าการส่งออกแรงงานรูปแบบใหม่ที่จะเกิดขึ้น แทนที่จะส่งไปเฉพาะแรงงาน  เอาไปทั้งบริษัทรับเหมาก่อสร้างทั้งโครงการ  แรงงานไทยก็ไป  ไปอย่างนี้ดีมาก  ไม่ถูกเอาเปรียบ  ซึ่งก็เป็นสิ่งที่เราอยากทำ  แต่ท่านต้องช่วยกัน  จัดหางานต้องช่วยกัน  ถ้าท่านคนไทยมีศักยภาพอยากจะให้กระทรวงการต่างประเทศพาไป  เรายินดี  สมาคม สภาอุตสาหกรรม หอการค้า ก็แล้วแต่    ถ้ามีอะไรที่บอกว่าการเดินทางครั้งนี้รัฐบาลจะไปประเทศนี้  ขอไปด้วย  ยินดี  อยากให้ไป  เพราะฉะนั้นวันนี้ที่เขาตัดออกทั้งหลายไม่ต้องเป็นห่วง  ผมไม่ได้หวั่นไหวหรอกเพราะว่าเขาไม่เข้าใจ วันนี้การเมืองต้องเข้าใจต้องให้เอกชนเข้มแข็ง  ภาคราชการภาคการเมืองต้องมีหน้าที่ทำให้เอกชนเข้มแข็ง  ทูตต้องเป็นเซลล์แมน  นายก ฯ ก็เป็นเซลล์แมนให้แล้วเพราะฉะนั้นทูตก็ต้องเป็นเซลล์แมน  ทูตจะมานั่งเป็นแบบเดิมแบบทางด้านการเมืองอย่างเดียวไม่ได้  แล้วนักการเมืองที่ไม่เข้าใจจะมาด่าว่าช่วยเอกชนก็จงไม่เข้าใจต่อไป   ก็ไม่ได้มีปัญหาไม่ได้สนใจ    เราต้องทำให้เอกชนเข้มแข็ง  เพราะ 80% GDP อยู่ที่เอกชน  คุณจะทำอะไร  คุณจะมานั่งทำประชาธิปไตยให้สวยหรู  ทำอะไรให้ใหญ่ไม่ได้ช่วยอะไร  ต้องสร้างกลไกปรับกลไกทุกอย่าง  ทำให้กลไกของเศรษฐกิจภาคเอกชนเดินให้ได้  นั่นคือสิ่งที่จำเป็น  ต้องเข้าใจตรงนี้ใหม่ 

ภาคก่อสร้างวันนี้เดิมทีเดียวมี 7 – 8 % GDP  ตอนนี้เหลือ 3 % ผมเชื่อว่าเราจะพยายามทำ GDP ของประเทศให้โต  แต่ว่าปีแรกของรัฐบาลต้องทำให้มั่นคงขึ้น  ต้องให้ทุกคนได้เข้าใจว่าสิ่งที่ผิดพลาดในอดีตต้องเป็นครู  ถ้าไม่คิดว่าความผิดพลาดในอดีตเป็นครูแล้วคนนั้นจะล้มเหลวอีกครั้งแล้วครั้งเล่า  ความผิดพลาดเปรียบเสมือนเราเดินขึ้นภูเขา  เราเดินขึ้นเขาเราหกล้ม  ไม่ได้หมายความว่าตกแล้วเริ่มต้นที่ตีนเขาใหม่  เราหายเจ็บเราก็เดินจากกลางเขา  เพราะฉะนั้นหกล้มอย่างไรบอกตัวเองว่าทำไมถึงหกล้ม  เมื่อหายแล้วจะได้ไม่หกล้มอย่างนั้นอีก  จะได้ถึงยอดเขาเร็วขึ้น  ไม่ได้หมายความว่าให้หล่นไปตีนเขาใหม่ 

                                ที่พูดไปเมื่อสักครู่นี้ไม่ได้ตำหนิแต่ต้องเตือนกันให้รู้ว่าสิ่งที่ผิดพลาดในอดีตต้องเอามาใช้  โดยเฉพาะนักอสังหาริมทรัพย์มีความผิดพลาดมากกว่าเขา  ไม่สามารถแปลงความฝันเป็นวิสัยทัศน์ได้  ส่วนใหญ่นักอสังหาริมทรัพย์ที่สร้างอะไรใหญ่ ๆ นั้นต้องมีความบ้ามาก  แต่คนไม่บ้าก็ไม่ค่อยรวย  คนรวยส่วนใหญ่บ้า  แต่บ้าพอดี ๆ บ้าต้องเอาความฝันมาเป็นวิสัยทัศน์ให้ได้  ถ้าความฝันเป็นวิสัยทัศน์ไม่ได้  เสร็จ ท่านไปเห็นภูเขาลูกหนึ่ง  โอ้โหภูเขาลูกนี้สวยมาก  ถ้าสร้างคอนโด ฯ คุณชาตรี ฯ จะมาอยู่หลังหนึ่ง  คุณทักษิณ ฯ จะมาอยู่หลังหนึ่ง  เดี๋ยวคุณบัณฑูร ฯ จะมาอยู่หลังหนึ่ง  ขายหมดแน่นอน  แต่ลืมคิดไปว่าคนพวกนี้มาอยู่กลางป่าเดี๋ยวเขากลัวตายเหมือนกัน  กลัวหิ้วไปเรียกค่าไถ่เหมือนกัน  เพราะฉะนั้นความปลอดภัยพร้อมไหม  โครงสร้างพื้นฐานพร้อมไหม  เขาอยากกินอาหารดี ๆ เขาจะเอาอาหารที่ไหน  ที่นี่ไม่มีอะไรขายเลย  คือเราคิดแต่ความฝันเราไม่สามารถนำมาเป็นวิสัยทัศน์ได้  นั่นคือไม่สามารถคำนวณได้   ท่านต้องปรับความฝันเป็นวิสัยทัศน์ให้ได้  จะได้ไม่พลาด  ที่พูดนี่ไม่ได้ซ้ำเติมกัน  คือสิ่งที่รู้กัน  นักธุรกิจอสังหาริมทรัพย์  นักก่อสร้างพลาดไปแล้ว  เจ้าของโรงสีวันนี้ที่ไม่มีเงินรับซื้อข้าว  ไม่ใช่อะไรหรอก  ข้าวไม่เจ๊งหรอก  รวย  เจ๊งอสังหา ฯ เท่านั้น  เพราะไปทำรีสอร์ตกันเป็นแถวที่มีปัญหาวันนี้  ที่มีสภาพคล่อง  ไม่ใช่ทำโรงสีเจ๊งนะ  ไปเจ๊งรีสอร์ต ไปทำรีสอร์ต อยู่ในป่า  เรียนอีกครั้งครับว่าผมเองก็เต็มใจและอยากจะช่วย  ได้รับทราบยุทธศาสตร์ของการแก้ปัญหาที่มีการทำงานร่วมกับ 15 สมาคม  กับรอง ฯ พิทักษ์ ฯ แล้ว  แต่ว่าเมื่อวานนี้ไม่มีเวลาพิจารณาเพราะว่าหมดเวลาก่อน  พิจารณาเรื่องของการท่องเที่ยวจนหมดเวลา   เพราะการท่องเที่ยวเป็นเรื่องที่ทุกคนสนใจ  รัฐมนตรีก็ช่วยกันพูดมากหน่อย  ก็เลยคิดว่ายุทธศาสตร์อสังหาริมทรัพย์นั้นก็เป็นวันพุธหน้าช่วงเช้า  วันจันทร์ก็จะทำให้เสร็จ  จะได้เป็นรูปธรรมในการช่วยเหลือท่านตามที่ท่านคิดว่าเป็นสิ่งที่ถูกต้อง  ขอเรียนว่าที่รัฐบาลเขียนไปเป็น Medium Term  Solution นั้นต้องการเป็น Immediate Solution วันพุธหน้าจะได้คุยกันอีกครั้งหนึ่ง 

                                ต้องเรียนว่าสมาคมของท่านวันนี้เข้มแข็ง  ก็ใช้สมาคมมาก ๆ เพื่อให้เป็นกลไกแห่งการทำงานร่วมกัน  ที่สำคัญคือการทำงานร่วมกันต้องมีสปิริตและช่วยกันทำงาน  รัฐบาลไม่สามารถจะคุยกับท่านทีละคนได้  แต่ใช้องค์กรรวมที่ท่านคุยกันเองให้ตกผลึก  แล้วคุยกับรัฐบาล  ต่อไปนี้ทุกสัปดาห์จะให้ 1 อุตสาหกรรมหรือ 1 ธุรกิจบริการ  1 ชั่วโมง  แต่ถ้ามีมากเหลือเกินคิวยาวจะเพิ่มเป็น 2 ชั่วโมง  แต่ 1 ชั่วโมงต่อ 1 รายงานครับ  ให้เวลามากกว่านั้นไม่ไหวเพราะมาก  ขอขอบคุณอีกครั้งที่เชิญผมมา  ที่ตำหนิก็เพื่อที่จะให้ Consolidate (มีความแข็งแกร่งขึ้น) ปีไหนที่แย่ต้องถือโอกาส Consolidate คือการตกผลึกปัญหา Set ทุกอย่างที่ไม่ดีออกให้หมด  เริ่มต้นสิ่งที่ดีใหม่  นั่นคือการ Consolidate ธุรกิจที่ดีเมื่อมีปัญหาต้อง Consolidate  ถ้าไม่ Consolidate แล้วเริ่มต้นจากปัญหาเดิมนั้นท่านกำลังหมักหมมปัญหาแล้วมันออกเกินไป  เพราะฉะนั้น Consolidate เสีย  อะไรไม่ดีตัดทิ้งให้หมด  เริ่มต้นใหม่ในสิ่งที่ดี  แล้วก็ทบทวนบทเรียนที่ผ่านมาว่าอะไรที่ทำให้เราเสียหาย  ก็อย่าทำอีก  เริ่มต้นใหม่หาจังหวะดี ๆ ที่สำคัญคือการแข่งขันท่านต้องมีความแตกต่าง  ซึ่งความแตกต่างจะเกิดขึ้นจากการที่ท่านต้องมีนวัตกรรมใหม่ ๆ มีการทำวิจัยทำอะไรที่เป็นเรื่องใหม่ที่ไม่เหมือนใคร  แล้วท่านจะโตเร็ว  แต่ถ้าท่านทำเหมือนคนอื่น Me Too บรรดา Me Too  lism ไม่ค่อยได้ผล  ใครทำอะไรขอทำด้วยคน  เลียนแบบเขาไม่ได้ผล  มันก็ได้ผลพอได้ระดับหนึ่ง  แต่เมื่อถึงจุดหนึ่งจะตัน  ท่านต้องปรับตัวให้ได้  ส่วนปัญหาที่เกี่ยวกับภาครัฐ  ปัญหาที่ภาครัฐไม่เข้าใจท่าน  ปัญหาข้อกฎหมาย  ระเบียบกฎเกณฑ์ที่ทำให้ท่านโตไม่ได้  รัฐบาลจะแก้  ขอให้โชคดีทุกคน ให้กำลังใจครับ 

 

                                                                                ----------------------------------  

 

                                                                                                                ฝ่ายประชาสัมพันธ์และเผยแพร่  สำนักโฆษก

                                                                                                                วิมลมาส  รัตนมณี / ถอดเทป / พิมพ์