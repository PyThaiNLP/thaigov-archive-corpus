 

คำกล่าวมอบโอวาท ของ พ.ต.ท.ทักษิณ  ชินวัตร นายกรัฐมนตรี

แก่ตัวแทนเด็กและเยาวชนทั่วประเทศ จำนวน 360 คน

ในโอกาสเข้าเยี่ยมคารวะเนื่องในวันเด็กแห่งชาติ ประจำปี2545

ณ ตึกสันติไมตรี ทำเนียบรัฐบาล

วันที่ 10 มกราคม 2545 เวลา 11.15 น.

 

---------------------------------------

 

ท่านรัฐมนตรีว่าการกระทรวงศึกษาธิการ

คณะผู้บริหารระดับสูงของกระทรวงศึกษาธิการ

เด็กและเยาวชนดีเด่น
ครู ผู้ปกครอง ผู้มีเกียรติที่เคารพทุกท่าน

 

                    วันนี้ ผมดีใจที่ได้มาพบกับเด็กและเยาวชนดีเด่น  ดูท่าทางแต่ละคนแล้วรู้สึกทำให้มีกำลังใจที่จะทำงานให้บ้านเมืองมาก  เพราะเด็กและเยาวชนทั้งหลายคืออนาคตของชาติ  ผมมีหน้าที่แก้ปัญหาปัจจุบันและวางรากฐานสำหรับอนาคตของประเทศชาติ  เพื่อให้คนรุ่นหลังได้ขึ้นมารับช่วงที่จะทำให้บ้านเมืองนี้เป็นบ้านเมืองที่มีความมั่นคง  เป็นบ้านเมืองแห่งโอกาสที่ลูกหลานจะเติบโตก้าวหน้า  เมื่อสักครู่ได้ถามหนูคนที่อวยพรให้ผมอย่างฉะฉาน  ถามว่าอนาคตอยากเป็นอะไร  ทราบว่าอยากเป็นนายกรัฐมนตรีหญิงคนแรก  ผมถือว่าเป็นสิ่งที่ดี  เพราะทุกคนความทะเยอทะยานแล้วเข้าใจความทะเยอทะยานนั้น  เป็นกำลังใจให้เราประพฤติดี ทำดี และมุ่งที่จะพัฒนาตัวเองตลอดเวลา  แต่เราต้องเข้าใจว่าความทะเยอทะยานนั้นต้องเป็นจุดที่จะทำให้เราไม่คิดอะไร  ถ้าตราบใดที่ความทะเยอทะยานอยู่บนพื้นฐานของความสามารถและคุณธรรมนั้นเป็นความทะเยอทะยานที่เหมาะสม  แต่ถ้าหากความทะเยอทะยานนั้นไม่เหมาะสมกับความสามารถและคุณธรรม  หรือคุณธรรมของตัวเองไม่มี  อันนั้นเป็นอันตราย  แต่สำหรับเด็ก ๆ เยาวชนนั้นผมดู  ผมเป็นคนที่สังเกต  เมื่อได้พูดคุยแล้วผมมีความสุขมีความชื่นใจ  สิ่งที่เขาพูดมาจากใจ  สิ่งที่เขาพูดเป็นความบริสุทธิ์  หลายคนก็มากระซิบอวยพรบ้าง ให้กำลังใจบ้าง  แล้วแต่  แต่สิ่งเหล่านี้เป็นความรู้สึกจากใจของเด็ก ๆ ซึ่งบริสุทธิ์

 ผมขอเรียนว่าในอนาคตสังคมกำลังจะเปลี่ยน  เปลี่ยนจากสังคมที่เราคิดว่าในน้ำมีปลาในนามีข้าวเป็นโลกที่มีความรู้มากมาย  เราจะต้องใช้สมองของเราใฝ่หาความรู้เหล่านั้น  แล้วเราถึงจะมีความก้าวหน้าในชีวิต  เพราะโลกข้างหน้าเป็นสังคมฐานความรู้  สังคมที่ใช้ความรู้ในการทำมาหากิน  หลายคนเติบโตมาในชีวิตด้วยสมอง  เมื่อมีสมองที่ดี  มีความตั้งใจ มีคุณธรรมที่ดีแล้ว  สิ่งเหล่านี้เป็นสิ่งที่จะทำให้เราก้าวหน้า  เด็กและเยาวชนดีเด่นวันนี้  ผมขอแสดงความยินดีและอยากให้ท่านค้นหาตัวเองว่าเราเด่นเพราะอะไร  เราดีเพราะอะไร แล้วรักษาความดีความเด่นนั้นเอาไว้ตลอดชีวิต  อย่างน้อยเมื่อผมอายุเท่าหนู ๆ   โดยเฉพาะคนตัวเล็ก ๆ ผมไม่เคยเห็นทำเนียบรัฐบาล  ผมไม่เคยจับมือนายกรัฐมนตรี  แต่วันนี้หนู ๆ ได้มารับของจากมือนายกรัฐมนตรี  และเป็นนายกรัฐมนตรีที่เติบโตมาจากการเรียนตั้งแต่โรงเรียนวัด  โรงเรียนประชาบาล  ถึงเข้ามาเรียนโรงเรียนในเมือง  แล้วผมก็เรียนจบปริญญาเอก  ผมไม่ได้อยากให้ทุกคนต้องเรียนจบปริญญาเอก  แต่อย่างน้อย ๆ เราต้องมีจุดมุ่งหมายว่าเราจะต้องใฝ่เรียนใฝ่รู้  การเรียนรู้ตลอดชีวิตเป็นแนวการปฏิรูปการศึกษาใหม่ที่ต้องการให้เด็กไทยใฝ่เรียนรู้และเรียนรู้ตลอดชีวิต  การจะเรียนรู้ตลอดชีวิตได้นั้นถ้าเราถือว่าการเรียนเป็นภาระ  เราจะมีความรู้สึกว่ามันน่าเบื่อ  ตื่นเช้ามาพ่อแม่ปลุกเอาอีกแล้ว  ไปเรียนอีกแล้ว  เจอครูน่าเบื่อ  สอนก็ไม่เห็นสนุกเลย  นี่คือความรู้สึกที่ไม่ดี  เราต้องตื่นเช้ามาสนุกเดี๋ยวไปเรียนแล้ว  ได้ความรู้เพิ่มเติมแล้ว  ได้เจอเพื่อน  ได้คุยกับเพื่อน

 คำขวัญวันนี้ที่ผมเป็นนายกรัฐมนตรีปีแรกที่ให้คำขวัญเด็ก ๆ ผมถึงย้ำว่า  “เรียนให้สนุก”  ถ้าท่านเรียนไม่สนุก  เรียนแล้วเป็นภาระ  มีความเครียด  ท่านจะเบื่อ  และทุกครั้งที่จบท่านมีความรู้สึกว่าพอแล้วสำหรับชีวิตนี้  และการไม่ใฝ่เรียนตลอดชีวิตนั้นทำให้เราแคบ  เพราะสิ่งที่เราเรียนวันนี้อีกไม่กี่วันก็มีสิ่งใหม่เกิดขึ้น  เพราะความรู้ไม่มีสิ้นสุด  ทุกวินาทีโลกนี้มีหนังสือเล่มใหม่ออกมาตลอด  แต่ก็ไม่ได้หมายความว่าทุกคนจะต้องอ่านหนังสือทุกเล่ม  แต่อย่างน้อย  ๆ การใฝ่เรียนทำให้เรามีความรู้สึกว่าเราทันเหตุการณ์ของโลก  เราเข้าใจโลกทุก  ๆ ด้าน  บางคนเห็นโลกตอนกลางวัน  จินตนาการไม่เห็นหรอกว่ากลางคืนมันมืดแค่ไหน  คนเห็นโลกกลางคืนก็จินตนาการไม่เห็นว่าเวลากลางวันพระอาทิตย์ขึ้นแล้วมันร้อนหรือมันมีความสว่างแค่ไหน  เพราะฉะนั้นการเห็นโลกทุก ๆ ด้านเป็นสิ่งที่สำคัญของมนุษย์ที่เราจะได้เลือกตัดสินใจ  เลือกเดินในสิ่งที่ถูกต้อง 

          ผมพูดอีกคำว่า “เล่นให้มีความรู้”  เพราะอะไร  เพราะว่าเราเล่นต้องมีสาระ  เล่นแล้วต้องให้สิ่งที่เราเล่นนั้นเกิดการเรียนรู้  การเรียนรู้ไม่จำเป็นต้องอยู่ในตำรา  การเรียนรู้เกิดการเฝ้าสังเกต  เกิดจากพินิจพิเคราะห์   เพราะฉะนั้นการเรียนรู้จึงสามารถเรียนรู้ได้ตลอดเวลา  เพราะฉะนั้นเล่นไปก็เล่นให้มีความรู้  เล่นให้มีสาระ  ไม่ใช่เล่นแบบทำร้ายตัวเอง  ทำร้ายครอบครัว  ถ้าเราเรียนให้สนุกก็คือว่าเราเรียนไม่เครียด  ตั้งใจเรียน ขยันเรียน ใฝ่เรียน  เรียนไปสนุกไป  เหมือนคนที่ทำงานแล้วสนุกกับงาน  ซึ่งคนที่ทำงานแล้วสนุกกับงานคือคนที่ก้าวหน้า  เพราะไม่ได้ถือว่างานเป็นภาระ  แต่ถือว่างานเป็นสิ่งที่เป็นชีวิตประจำวันที่เราจะต้องทำ  เขาถึงบอกว่าทำในสิ่งที่เรารักแล้วเราจะรักสิ่งที่เราทำ  เพราะฉะนั้นเราถือว่าวันนี้เราเป็นนักเรียนเรามีหน้าที่เรียน  เราก็รักในสิ่งที่เราทำคือรักเรียน  แล้วเราก็จะมีความสุขกับการเรียน  การมีความสุขกับการเรียนนั้นเป็นหัวใจสำคัญ  วันนี้ปัญหายาเสพติดส่วนหนึ่งเกิดจากความเครียดในการเรียน   แล้วไม่รักเรียนและเบื่อการเรียน    ก็เลยอยากจะไปหาอะไรสนุก ๆ แล้วก็เกิดการชักชวนกันขึ้น  เพราะฉะนั้นการเรียนให้สนุก  เล่นให้มีความรู้  คือ Play and Learn ที่อาจารย์ชัยอนันต์ ฯ เอาคำสองคำมารวมกัน Play and Learn เขียนว่า Plern คือเล่นไปให้มีความรู้ไป  อันนั้นคือสิ่งที่อยากจะเห็นเยาวชนของเรา  และในที่สุดแล้วท่านจะไปสู่อนาคตที่ดีแน่นอน  แล้วผมจะพยายามทำหน้าที่ให้ดีที่สุดในฐานะเป็นพ่อของลูก  เป็นผู้ใหญ่ในสังคม  ที่จะทำหน้าที่ตรงนี้ให้ดีที่สุดเพื่อทิ้งอนาคตที่ดีไว้ให้ลูกหลาน  คงไม่มีอะไรดีกว่าการวางอนาคตสังคมที่ดีไว้ให้ลูกหลาน 

          ขอฝากอีกนิดหนึ่งสำหรับเด็กและเยาวชนดีเด่นทั้งหลาย  ผมเชื่อว่าส่วนใหญ่และส่วนหนึ่งของความเป็นเด็กและเยาวชนดีเด่นในวันนี้  เพราะท่านประพฤติดี  ความประพฤติดีนั้นแน่นอนครับส่วนหนึ่งก็คือการอบรมเลี้ยงดูของพ่อแม่  การเป็นคนมีน้ำจิตน้ำใจของท่าน  การเป็นคนที่มีวินัย  เคารพเชื่อฟังครูอาจารย์  ขอย้ำอีกครั้งว่าไม่มีใครรักและปรารถนาดีต่อเราเท่าพ่อแม่  เพราะฉะนั้นการเชื่อฟังพ่อแม่  การใกล้ชิดและกล้าพูดกับพ่อแม่ทุก ๆ เรื่อง  ไม่ว่าเรื่องนั้นจะเลวร้ายอย่างไรนั้น  พ่อแม่คือคนซึ่งพร้อมที่จะให้เมตตาแก่เราทุกอย่าง  เพราะฉะนั้นขอให้จำไว้ว่าเมื่อท่านเติบโต  โดยเฉพาะอย่างยิ่งเด็กโตทั้งหลาย  เพื่อนดีก็จริงอยู่  แต่เพื่อนก็มีประสบการณ์เท่า ๆ เรา  แต่พ่อแม่มีประสบการณ์มากกว่าเรา  เพราะฉะนั้นการใกล้ชิดกับพ่อแม่  กล้าพูดกับพ่อแม่นั้นคือหัวใจที่สำคัญที่สุดของการเดินแล้วไม่หลงป่า  ป่าแห่งภยันอันตรายทั้งหลาย  เดินแล้วถูกทางแน่ถ้าเราใกล้ชิดและกล้าพูดกับพ่อแม่นอกเหนือจากการเรียน  เพราะบางคนเรียนมากแล้วเกิดความเครียด  แต่ไม่กล้าพูดกับพ่อแม่  เพราะกลัวพ่อแม่จะคาดหวัง  การสอบได้ 4.0 ถ้าจะลดลงเป็น 3.8 ก็ไม่น่าจะทำให้ชีวิตเราเสียหาย  เมื่อก่อนตอนที่ผมเด็ก ๆ ผมสอบได้ที่ 1 มีอยู่ครั้งหนึ่งผมหลุดมาที่ 4 ผู้ใหญ่วิ่งมาปลอบใจใหญ่  กลัวผมจะเสียใจ  กลัวจะเครียดกลัวจะทำอะไรไม่ดี  ซึ่งความจริงแล้วมันไม่ต้องถึงขนาดนั้น  เราทำให้ดี  แข่งกับตัวเองอย่าไปแข่งกับใคร  วันนี้ทำดีน้อยไปวันพรุ่งนี้ทำดีมากขึ้น  แล้วเราดีด้วยตัวเราเองนั้นดีที่สุด  อย่าไปคิดแข่งกับใคร  แล้วเราจะกลายเป็นคนที่อิจฉาริษยา  แข่งกับตัวเองพัฒนาตัวเองไปเรื่อย ๆ วันนี้สังคมไทยต้องการคนที่ดีและมีความรู้เข้ามาช่วยในการแก้ปัญหาของชาติอีกมากมาย  ส่วนใหญ่คนเก่งมักจะไม่ค่อยดี  คนดีมักไม่ค่อยเก่ง  เพราะฉะนั้นคนดีและเก่งคือสิ่งที่สังคมไทยต้องการ  ท่านทั้งหลายเรียนหนังสือเก่งมีความประพฤติดี นี่คือสิ่งที่คนไทยต้องการ

ผมอยากให้ท่านทั้งหลายจำวันนี้ไว้  แล้วทำตัวให้ดี  แล้วในอนาคตท่านจะรู้ว่าท่านประสบความสำเร็จเพราะพื้นฐานแห่งความดี  ความตั้งใจ  และความที่ท่านให้ความเคารพ กตัญญูและเชื่อฟังพ่อแม่  ระยะหลังสังคมไทยเปลี่ยนไป  ขอให้เด็กและเยาวชนในวันนี้ได้ให้อภัยพ่อแม่ถ้าหากว่าพ่อแม่จะเครียด  จะแสดงความฉุนเฉียว  เพราะว่าวันนี้พ่อแม่อาจจะไม่เล่าให้เราฟัง  พ่อแม่บางคนนั้นต้องทำมาหาเลี้ยงชีพ  ต้องจ่ายค่าน้ำค่าไฟ  ต้องจ่ายค่าผ่อนรถผ่อนบ้านแล้วแต่กรณี  แล้วก็ต้องเอาเงินมาให้เราเรียนหนังสือ  ฐานะของพ่อแม่บางคนไม่เหมือนกัน  ถึงอย่างไรพ่อแม่ก็ต้องให้กำลังใจลูก  ลูกก็ต้องให้กำลังใจพ่อแม่   โลกยุคนี้เป็นโลกแห่งการแข่งขัน   เป็นโลกแห่งวัตถุนิยมมาก  เพราะฉะนั้นทุกคนต้องดิ้นรนกระเสือกกระสนกันมาก  ถ้าลูกหลานไม่เข้าใจพ่อแม่  พ่อแม่ไม่เข้าใจลูก  เราจะไม่เกิดความอบอุ่น  ถ้าครอบครัวอบอุ่นแน่นอนเด็กก็มีกำลังใจเรียนหนังสือ  พ่อแม่ก็มีกำลังใจทำงาน  การต่อสู้ชีวิตเป็นหน้าที่ของคนทุกคน  ที่พระพุทธเจ้าท่านตรัสว่าคนเราเกิดมาเพื่อใช้กรรม  เพราะฉะนั้นคนเราเกิดมาทุกคนต้องทำงาน    ต้องทำหน้าที่ของตนเอง  แล้วไม่เคยมีใครที่มีฐานะสูงอย่างไร  ตำแหน่งสูงอย่างไร  จะสามารถทำอะไรตามใจตัวเองทุกอย่างไม่มีทาง  การเป็นนายกรัฐมนตรีก็ไม่ได้หมายความว่าจะมีความสุขทุกอย่าง เป็นไปไม่ได้  เพราะฉะนั้นทุกคนเกิดมาก็ต้องถือว่าต้องยอมอะไรบางอย่าง  ต้องเสียสละอะไรบางอย่าง  เป็นนายกรัฐมนตรีก็ถูกด่าได้  เพราะฉะนั้นเป็นเด็กนักเรียนจะถูกพ่อแม่ตำหนิก็เป็นธรรมดา  ถูกครูตำหนิก็เป็นธรรมดา  เพราะฉะนั้นอย่าคิดมาก  อยากให้กำลังใจหนู ๆ ทั้งหลาย  เด็กและเยาวชนดีเด่นวันนี้  ให้เติบโตเป็นกำลังสำคัญของประเทศชาติ   และมารับช่วงต่อจากพวกลุง ๆ อา ๆ ทั้งหลาย  รุ่นพ่อแม่  ต่อไปก็เป็นรุ่นหนู ๆ อีกไม่นานทุกคนก็จะจบการศึกษาแล้ว  ฉะนั้นก็ขอให้ตั้งใจเต็มที่ 

          สุดท้ายนี้ ผมขอขอบคุณกระทรวงศึกษาธิการและหน่วยงาน  ตลอดจนบุคคลทั้งหลาย  ที่ได้มีส่วนร่วมเกี่ยวข้องในการดำเนินงาน  เพื่อส่งเสริมและพัฒนาเด็กและเยาวชนของเราตลอดมา  ขออำนาจศักดิ์สิทธิ์ที่ทุกท่านเคารพ  อีกทั้งพระบารมีแห่งพระบาทสมเด็จพระเจ้าอยู่หัวและสมเด็จพระนางเจ้าพระบรมราชินีนาถ  โปรดดลบันดาลประทานพรให้ทุกท่านพร้อมทั้งครอบครัวจงประสบแต่ความสุขความเจริญ  มีสุขภาพพลานามัยที่สมบูรณ์แข็งแรง   เป็นกำลังสำคัญในการพัฒนาประเทศชาติให้เจริญรุ่งเรืองต่อไป  ขอบคุณครับ

 

                              ----------------------------------------  

 

ฝ่ายประชาสัมพันธ์และเผยแพร่  สำนักโฆษก

วิมลมาส  รัตนมณี ถอดเทป / พิมพ์