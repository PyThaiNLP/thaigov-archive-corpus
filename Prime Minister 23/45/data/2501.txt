คำกล่าวของ พ.ต.ท. ทักษิณ ชินวัตร นายกรัฐมนตรี

ในโอกาสเป็นประธานในพิธีเปิดงานเทคโนโลยีแฟร์ 2002
ณ มหาวิทยาลัยเทคโนโลยีพระจอมเกล้า ธนบุรี

เมื่อวันศุกร์ที่ 25 มกราคม 2545  เวลา 16.30 น.

---------------------------------

                                ท่านอธิการบดีมหาวิทยาลัยเทคโนโลยีพระจอมเกล้า ธนบุรี ท่านอาจารย์ นักศึกษา    ท่านนายกสมาคมนักศึกษาเก่า ท่านผู้มีเกียรติที่เคารพรัก

                                ผมได้รับรายงานจากท่านอธิการบดีแล้ว รู้สึกประทับใจกับความมุ่งมั่นและผลงานของมหาวิทยาลัยเทคโนโลยีพระจอมเกล้า ธนบุรี ซึ่งผมได้ติดตามอย่างต่อเนื่องมาเป็นเวลาหลายปี และจากการ  ที่มาเยี่ยมมหาวิทยาลัยเป็นครั้งที่ 2 ซึ่งวันนี้ผมมีความสุขเป็นพิเศษที่ได้ไปดูการเรียนการสอนเด็กๆ สมัยใหม่     ที่ผมเรียกว่าการศึกษาหลุดโลก ของโรงเรียนดรุณสิกขาลัย ที่หลุดโลกคือหลุดจากกรอบการศึกษาเดิมๆ         ซึ่งจะสร้างเด็กไทยให้รู้จักคำว่าการคิดแบบบูรณาการ การคิดมากกว่า 1 มิติ และเกิดการสร้างนิสัยการเรียนรู้ตลอดชีวิต ซึ่งเป็นหัวใจสำคัญของสังคมฐานความรู้ในอนาคต

                                เมื่อเช้าผมได้อ่านหนังสือพิมพ์บางกอกโพสต์ ได้เห็นผลงานวิจัยของนักเรียนนายเรือแอนนา  โพลิส ของสหรัฐอเมริกา ที่คิด PC Sat คือเขาคิดกันเล่นๆ เป็นผลงานของนักศึกษา คือซื้อทุกอย่าง offshoot    สั่งซื้อ PC board สั่งซื้อ solar sell และใช้เพียง alkali battery เพื่อทำเป็นดาวเทียม โดยใช้เฟลมอลูมิเนียมธรรมดา ส่วนเสาอากาศใช้สายวัดที่เป็นโลหะ มีน้ำหนักประมาณ 25 กิโลกรัม ใช้เงินลงทุนรวมทั้งค่าเครื่องบิน   จากอานาโพลิสไปอลาสกาเพื่อไปยิงดาวเทียมนี้ เพียง 50,000 เหรียญสหรัฐฯ นี่คือความก้าวหน้าของเทคโนโลยี  ที่ง่ายขึ้นเรื่อยๆ และมีสิ่งที่ต้องเรียนรู้ใหม่ๆ ขึ้น

                                ฉะนั้น การที่มหาวิทยาลัยได้พยายามให้นักศึกษาได้คิดในลักษณะต้นน้ำนั่นคือ research และนำไปสู่ปลายน้ำนั่นคือการปฏิบัติ ผลิตเป็นอุตสาหกรรมขึ้นมานั้น เป็นสิ่งที่จำเป็นมากที่สังคมไทยเราจะต้องพัฒนาตนเอง โดยเฉพาะอย่างยิ่งการเชื่อมโยงสิ่งที่เรียนรู้ในมหาวิทยาลัยสู่ชุมชนหรือสู่สังคม ซึ่งยังมีขีดความสามารถ หรือมีความรู้ภูมิปัญญาบางอย่างที่สามารถพัฒนาได้ ถ้าบวกกับเทคโนโลยีสมัยใหม่ สิ่งเหล่านี้ไม่เคยขาดหายไปจากความเป็นเทคโนโลยีพระจอมเกล้า ธนบุรี เท่าที่ผมรู้จัก

                                วันนี้ ผมดีใจที่ได้มีโอกาสมาเปิดงานเทคโนโลยีแฟร์ 2002 ของมหาวิทยาลัยในวันนี้   ผมขอขอบคุณท่านทั้งหลายที่ได้จัดงานเทคโนโลยีแฟร์ 2002 เพื่อแสดงผลงานทางวิชาการ งานวิจัย การพัฒนาผลิตภัณฑ์ และเทคโนโลยีสมัยใหม่ ซึ่งแสดงให้เห็นว่าคนไทยมีศักยภาพและมีขีดความสามารถในด้านนี้สูง   เทียบได้ในระดับสากล และขอขอบคุณที่ได้มีกิจกรรมส่งเสริมโครงการหนึ่งตำบลหนึ่งผลิตภัณฑ์ ซึ่งจะทำให้     การดำเนินงานตามนโยบายของรัฐบาลในการแก้ไขปัญหาความยากจนมีความก้าวหน้าไปอีกระดับหนึ่ง

                                บัดนี้ ได้เวลาอันสมควรแล้ว ผมขอเปิดงานเทคโนโลยีแฟร์ 2002 ณ บัดนี้ และขออวยพรให้การดำเนินงานประสบผลสำเร็จด้วยดีสมตามเจตจำนงทุกประการ ขอขอบคุณครับ

------------------------------------------

ฝ่ายประชาสัมพันธ์และเผยแพร่ สำนักโฆษก

อภิญญา ตันติรังสี /ถอดเทป/พิมพ์

ดวงฤดี รัตนโอฬาร /ตรวจ