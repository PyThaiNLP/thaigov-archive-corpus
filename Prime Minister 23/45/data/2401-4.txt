คำกล่าว ของ พ.ต.ท.ทักษิณ  ชินวัตร นายกรัฐมนตรี

ในการพบปะกลุ่มคัดค้านโครงการก่อสร้างโรงไฟฟ้าถ่านหินบ้านหินกรูด

ณ ชายทะเลบริเวณศูนย์ประชาสัมพันธ์การท่องเที่ยวหินกรูด

อ.บางสะพาน จ.ประจวบคีรีขันธ์

วันที่ 24 มกราคม 2545 เวลา  17.30 น.

 

---------------------------------------------

 

                        วันนี้ได้รับฟังข้อคัดค้านข้อสนับสนุนทั้งบ่อนอกและหินกรูด   ต้องยอมรับว่าฝ่ายคัดค้านทั้ง 2 ที่ทำการบ้านมาก  ค่อนข้างที่จะมีข้อมูลมีอะไรต่ออะไรมาเสนอ  สิ่งที่เป็นปัญหาทั้งสองที่และเกิดความไม่ไว้วางใจก็เริ่มต้นด้วยความโปร่งใสของโครงการตั้งแต่ต้น  เรื่องที่สองคือความกลัวผลกระทบที่อาจจะเกิดขึ้นกับวิถีชีวิตกับคุณภาพชีวิตกับสุขภาพอนามัยและอาชีพ  ต้นไม้  ความเป็นอยู่ทั่วไป  ก็เป็นสิ่งที่เหมือน ๆ กันกับที่บ่อนอก  ที่ให้ข้อเสนอให้ความเห็นและผลกระทบต่อเรื่องท่องเที่ยว  ซึ่งก่อนที่ผมมาที่นี่ได้มีการประชุมและตั้งคำถามส่วนใหญ่ที่ท่านพูดไปวันนี้ผมได้ถามเจ้าหน้าที่ไปพอสมควร  แต่ผมไม่ได้ถามลึกมาก  เพราะเนื่องจากว่าไม่ต้องการมีความรู้สึกว่าต้องทำหรือไม่ต้องทำก่อนมา  เพราะต้องการให้จิตใจนั้นเป็นกลางที่สุด  แล้วมาดูมาฟัง  มาดูที่ก่อสร้างมาดูสภาพแวดล้อมและมาฟังด้วยตัวเอง  แล้วถึงจะไปซักต่อ  เอาข้อที่ท่านทั้งหลายตั้งข้อสงสัยมาแล้วให้เอกสารมานี้  เราจะวิเคราะห์แล้วก็ซักถามให้ชัดเจนทุก ๆ ประเด็น  บางประเด็นผมอาจจะส่งคนมาด้อม ๆ แถวนี้  อย่าไปทำร้ายเขานะ  คือผมจะให้มาดูของจริงเพราะผมคงไม่มีเวลาลงไปดูปะการังอะไรด้วยตัวเอง  แต่ผมจะส่งคนมาดูเพิ่มเติม  สิ่งที่พูดกันที่สาธารณะที่อะไร  ผมจะให้คนมาถ่ายรูปถ่ายวิดีโอถ่ายอะไรมาให้ผมดูด้วย  เพราะฉะนั้นวันนี้ผมจะมีการเช็คข้อมูลมากกว่า 1 แห่ง  เพื่อให้เกิดความเป็นธรรมอย่างแท้จริง  เพราะว่าระบบประชาธิปไตยนั้นท่านเลือกรัฐบาลมา  ท่านให้ความไว้วางใจผม  ผมก็ต้องทำหน้าที่ของผมให้เป็นธรรมที่สุด 

            ตามที่ผมเรียนไว้ว่าผมคำนึง 3 ข้อหลัก คือ 1. เรื่องของผลตอบแทนทางเศรษฐกิจในภาพรวมทั้งหมดที่เป็นประโยชน์ต่อประเทศชาติ  2.ผลกระทบต่อวิถีชุมชน 3.ผลกระทบต่อสิ่งแวดล้อม  ซึ่งมีส่วนหนึ่งก็คือ 1. เรื่องคุณภาพประชาชน  2. คือสิ่งที่ทำลายธรรมชาติ  ซึ่งธรรมชาตินั้นเป็นสิ่งที่ทำลายง่ายแต่สร้างยาก  และเป็นสิ่งที่มีคุณค่ามากที่สุด  ซึ่งเราต้องถนอมไว้โดยเฉพาะอย่างยิ่งประเทศเราเป็นประเทศที่มีรายได้และมีคนมาท่องเที่ยวค่อนข้างจะเป็นอันดับต้น ๆ ของภูมิภาคนี้  เพราะฉะนั้นเราจะต้องรักษาความเข้มแข็งของท่องเที่ยวเราต่อไป  และผมบอกได้เลยอันนี้ไม่เกี่ยวกับเรื่องโรงไฟฟ้า  ผมเพิ่งมาที่นี่เป็นครั้งแรกและก็มีความรู้สึกอยากจะกางเต็นท์นอนที่นี่  และผมจะให้การท่องเที่ยวแห่งประเทศไทยมาดูเพื่อช่วยกัน  มาร่วมกับท่านพัฒนาที่นี่  โปรโมทที่นี่เพราะดูแล้วชอบมาก  ผมเรียนว่าการที่ปล่อยให้ความคิดที่แตกต่างกันนั้นอยู่นานเกินไป  แล้วมีคนเข้ามาช่วยเติมช่วยเสริมทำให้เกิดความขัดแย้งยิ่งนับวันยิ่งขัดแย้งมากขึ้น  ซึ่งผมไม่อยากเห็นเลย  คนไทยด้วยกันแล้วยิ่งอยู่บ้านเดียวกันด้วยขัดแย้งกันนี้ไม่อยากเห็น  ไม่อยากเห็นเข้าวัดคนละวัด  วัดนี้สนับสนุนวัดนี้คัดค้าน  ไม่อยากเห็นเลย 

            อยากจะบอกกับพี่น้องว่าผมจะพยายามเร่งหาข้อมูลให้เร็วที่สุด  เพื่อให้เกิดความเป็นธรรมในการตัดสินใจ  และตัดสินใจบนพื้นฐานที่ไม่ใช่เรื่องของผลตอบแทนทางเศรษฐกิจอย่างเดียวแน่นอน  จะให้ความเป็นธรรมและตัดสินใจบนพื้นฐานแห่งประโยชน์ของประชาชนเป็นหลักในทุก ๆ ด้าน  จะทำให้เสร็จก่อนสงกรานต์ครับ  เพื่อที่จะให้ตัดสินใจโดยเฉพาะอย่างยิ่งเรื่องของโรงแยกแก๊สที่จะนะ  โรงไฟฟ้าหินกรูด โรงไฟฟ้าบ่อนอก  เป็นเรื่องที่รับมรดกมาและต้องตัดสินใจ  เพราะเขาให้ผมมาตัดสินใจผมก็ต้องตัดสินใจ  ผมไม่ได้นั่งทับปัญหา  เพียงแต่ว่าต้องตัดสินใจบนพื้นฐานแห่งความเที่ยงตรงในส่วนของข้อมูล  มาวิเคราะห์ให้เข้าใจจริง ๆ เพราะฉะนั้นจากนี้ไปท่านมีข้อคัดค้านเพิ่มเติมอะไร  ส่งข้อมูลได้ตลอดเวลา  เพราะระหว่างที่เรากำลังตรวจสอบนี้เราจะให้ความเป็นธรรมอย่างเต็มที่ 

            วันนี้ฟังที่บ่อนอกก็มีข้อมูลมากพอสมควรที่บางอย่างเป็นข้อมูลใหม่สำหรับตัวผม  อาจจะไม่ใช่ข้อมูลใหม่สำหรับรัฐมนตรี  แต่ผมไม่ยอมเรียกรองนายก ฯ กับรัฐมนตรี ฯ มาสรุป  เพราะผมไม่ต้องการข้อสรุปก่อนมา  เพราะผมต้องการให้ใจผมเป็นธรรมที่สุด  โดยไม่มีเอนเอียง  โดยใช้ข้อมูลเท่านั้น  ใช้ความเป็นจริงเท่านั้นมาทำให้ผมตัดสิน  เรื่องของคอร์รัปชั่นนั้นถ้าหากผมรู้  ผมเล่นงานอยู่แล้ว  วันนี้ผมสอบสวนหลายเรื่อง  ไม่ว่าจะเรื่องยางภาคใต้  เรื่องข้าว  ก็มีการจับโรงสีที่สต๊อกลม อะไรต่ออะไร  เราทำทุกอย่าง  ผมเกลียดมากอยู่ 3 เรื่อง  คือคนทุกจริตที่ปล้นเงินคนจนระหว่างทาง  เป็นเงินที่เราไปช่วยเหลือคนจน  มีคนไปแอบคอร์รัปชั่นตรงนี้ผมเกลียดมาก  2.คือคนหากินกับการแต่งตั้งโยกย้ายข้าราชการ  เพราะจะทำให้ข้าราชการเลวขึ้นไปอีก  3.คนหากินกับยาเสพติด   พวกนี้ผมถือว่าผมให้อภัยไม่ได้เลย  เพราะฉะนั้นเรื่องการทุจริตคอร์รัปชั่นที่ส่งข้อมูลให้ผมนี้  ผมจะสืบสวนต่อถ้าหาสาเหตุที่มีใบเสร็จ  หมายความว่าทำการส่งฟ้องได้ก็ไม่มีไว้หน้าอยู่แล้ว  แต่บางครั้งมันเป็นแต่เรื่องเล่าเรื่องบอก  แล้วทำอะไรก็ไม่ได้เพราะคนบ้านเราเป็นนิติรัฐ  คือทุกอย่างก็ต้องใช้กฎหมายเป็นหลัก  ผมก็จะพยายามทำให้ดีที่สุด  แต่กรณีที่การสืบสวนชัดเจนไม่มีหลักฐานผมก็ต้องลงโทษทางบริหาร  ไม่สามารถลงโทษทางกฎหมายได้ก็ต้องลงโทษทางบริหาร  ผมไม่ปล่อยไว้  ไม่ว่าจะเป็นรัฐมนตรีในคณะไหนเป็นใครก็ช่าง  ถ้าหากเรารู้ว่าเขาทำไม่ดี  เอาไว้ไม่ได้ 

            ต้องขอขอบคุณพี่น้องบ้านกรูดที่มาต้อนรับ  และมาให้ข้อมูลผม  และได้ศึกษา  ขอมอบความไว้วางใจให้ผม  ผมจะทำให้ดีที่สุด  ถ้าหากว่าจะไม่สร้าง  ผมก็ต้องมีข้อมูลตอบกับคนที่จะสร้าง  จะสร้างก็ต้องมีข้อมูลที่ชัดเจนโปร่งใสให้กับคนที่บอกว่าไม่ให้สร้าง  ด้วยข้อมูลที่ตรงไปตรงมา  โดยการ Double Check กันมากกว่าจะรับรายงานจากเจ้าหน้าที่  โดยเฉพาะอย่างยิ่งในเส้นทางการเดินทางของการอนุมัติเดิม  ผมจะต้องมีการตรวจสอบ  ถ้าไม่เช่นนั้นอาจจะบิดเบี้ยวจากข้อมูลที่ผมได้รับมันเป็นข้างเดียว  เป็นข้อมูลที่ผ่านเส้นทางของการอนุญาตที่ผ่านมา  ซึ่งผมจะต้องมีข้อมูลสนับสนุน  ผมอาจจะต้องใช้อาจารย์มหาวิทยาลัยหรือว่าใช้ส่วนราชการบางส่วนที่มีความรู้ประเภทเดียวกัน  แต่นอกเส้นทางของการอนุญาต  มาตรวจสอบให้ผม  เพื่อให้ผมได้ข้อมูลที่ละเอียดขึ้น  ซึ่งเขาอาจจะเดินผ่านมาแวะถามข้อมูลท่านเพิ่มเติม  ขอให้คิดว่าต่อไปนี้ถ้ามีคนแปลกหน้ามาศึกษาพวกนี้ถือว่าผมใช้มา  อย่าไปคิดว่าจะเป็น EIA พิเศษหรืออะไร  แต่ว่าอย่างไรก็แล้วแต่  เรื่องของ EIA นั้นเมื่อสักครู่ผมพูดกับทางบ่อนอกไปแล้วว่า  กฎหมายไปเขียนไว้ให้บริษัทเอกชนผู้รับอนุญาตเป็นคนออกเงิน  แล้วไปหาจ้างมาเอง  ซึ่งผมคิดว่ามันอาจจะใช้ได้ในประเทศที่มีบริษัทขึ้นบัญชีที่มาตรฐานมากเพียงพอ  แต่ว่าถ้าประเทศที่ยังไม่ค่อยมีเพิ่งเริ่มต้นอย่างเรา  มีบริษัทใหม่ ๆ เกิดขึ้นนั้น  อาจจะไม่ค่อยดีเท่าที่ควรจะเป็น  เพราะฉะนั้นกฎหมายตรงนี้ผมบอกท่านอธิบดีไปแล้วว่าสงสัยต้องแก้  เพราะต้องให้คนกลางเป็นคนจัดจ้างบริษัทที่มีมาตรฐาน  กำหนดมาตรฐานบริษัทและให้คนกลางเป็นคนจัดจ้าง  ถ้าบริษัทจ้างมันก็คงออกมาในลักษณะที่เราอาจจะกังขา  ซึ่งอาจจะเป็นมืออาชีพก็ได้  แต่เราอาจจะกังขาได้   เพราะฉะนั้นผมก็ต้องขอแก้ส่วนนี้  จากบทเรียนครั้งนี้คงจะต้องนำไปปรับปรุงวิธีการสิ่งเหล่านี้อีกมากมาย   เพราะมิฉะนั้นจะนำมาซึ่งความขัดแย้งอีกมากมาย 

            ผมจะมีกระทรวงใหม่เกิดขึ้น  เรียกว่ากระทรวงทรัพยากรและสิ่งแวดล้อมซึ่งเป็นกระทรวงที่เอาเรื่องของการจัดการทรัพยากรธรรรมชาติและการดูแลสิ่งแวดล้อมไปอยู่ด้วยกัน   เพื่อจะได้เกิดความเข้าใจกัน  เพราะไม่เช่นนั้นผู้จะใช้ทรัพยากรก็คิดจะใช้อย่างเดียวไม่ได้คิดรักษา  พวกที่เป็นสิ่งแวดล้อมก็คิดอนุรักษ์แต่ใช้ไม่เป็น   เพราะฉะนั้นก็ต้องมองทุกอย่างให้กลมกลืนกัน  ก็คงจะจัดตั้งกระทรวงใหม่ขึ้นในวันที่ 1 ตุลาคม  สิ่งแวดล้อมอะไรต่ออะไรก็จะไปอยู่รวมกันตรงโน้น  ขอขอบคุณอีกครั้งครับ  เดินทางกลับบ้านโดยสวัสดิภาพ  ผมเองก็ต้องขึ้นเฮลิคอปเตอร์กลับกรุงเทพ ฯ ก็คงไปถึงราว ๆ 2 ทุ่ม  มืดค่ำหน่อย   ใครอยากจะอยู่ที่นี่นาน ๆ เอาไว้วันหลังผมมาเยี่ยมใหม่  ขอขอบคุณอีกครั้ง  สวัสดีครับ 

 

                                                            ------------------------------------  

 

                                                                                    ฝ่ายประสัมพันธ์และเผยแพร่  สำนักโฆษก

                                                                                    วิมลมาส  รัตนมณี / ถอดเทป / พิมพ์ 