คำกล่าวของ พ.ต.ท.ทักษิณ  ชินวัตร  นายกรัฐมนตรี

ในรายการ  “นายกฯ ทักษิณคุยกับประชาชน”

ทางคลื่น F.M. 92.5   สถานีวิทยุกระจายเสียงแห่งประเทศไทย
เวลา 08.00 น.  วันเสาร์ที่ 15 มิถุนายน 2545
---------------------------------------------------
สวัสดีครับพี่น้องประชาชนที่เคารพรักครับ

                พี่น้องประชาชนที่เคารพรักครับ วันนี้พบกันเช่นเคยทุกวันเสาร์นะครับ  เสาร์วันนี้เป็นวันที่ 15 มิถุนายน วันพรุ่งนี้วันที่ 16 มิถุนายนเป็นวันอาทิตย์  ซึ่งเป็นวันที่พี่น้องประชาชนชาวกรุงเทพมหานครจะไปลงคะแนนเลือกตั้งท้องถิ่น  สมาชิกสภากรุงเทพมหานครและสมาชิกสภาเขต  เรียกว่า ส.ก.-ส.ข.  ผมอยากจะขอร้องพี่น้องชาวกรุงเทพมหานครให้ออกไปใช้สิทธิกันอย่างพร้อมเพรียง  เพราะว่าทุกครั้งการเลือกตั้ง      ท้องถิ่นพี่น้องชาวกรุงเทพมหานครจะไปใช้สิทธิน้อย ทำให้ระบบการจัดตั้งเป็นผล  ถ้าหากว่าพี่น้องไปใช้สิทธิกันเยอะ ๆ ก็จะเป็นการแสดงประชาธิปไตยอย่างแท้จริง  ทำให้ผลการเลือกตั้งจะเป็นไปตามแนวที่พี่น้องประชาชนส่วนใหญ่อยากให้เป็น  ก็จะเป็นไปตามประชาธิปไตยจริง ๆ  วันพรุ่งนี้ก็อยากจะขอกราบเรียนเชิญพี่น้องชาวกรุงเทพมหานครได้ไปใช้สิทธิ เพราะว่า ส.ก.-ส.ข. มีความสำคัญเพราะเป็นผู้ที่รับใช้ใกล้ชิดที่สุด และก็เป็นผู้ที่จะดูความเรียบร้อยความเป็นอยู่ในท้องถิ่นกรุงเทพมหานคร  ถ้าหากว่าพี่น้องได้มีโอกาสไปใช้สิทธิก็จะได้เลือกคนเลือกพรรคตามที่พี่น้องประชาชนต้องการอย่างแท้จริง             จะได้สะท้อนถึงการเป็น

ประชาธิปไตยในการเลือกตั้งที่ถูกต้อง   ก็อยากจะขอร้องพี่น้องชาวกรุงเทพมหานครเสียสละเวลาสักประมาณครึ่งชั่วโมงเพราะว่าคูหาเลือกตั้งจะอยู่ใกล้บ้านเป็นส่วนใหญ่  ไปเลือกตั้งเสร็จก็กลับมา  ใครสนใจอยากจะดูฟุตบอลโลกก็เป็นตอนบ่ายมากแล้ว  เพราะฉะนั้น  ในช่วงเช้าช่วงเที่ยงก็เสียสละเวลาสักนิดไปลงคะแนนใช้สิทธิเลือกตั้ง  ก็ขอขอบคุณล่วงหน้าสำหรับพี่น้องประชาชนที่จะออกไปใช้สิทธินะครับ

 

เดินทางไปต่างประเทศเพื่อเปิดตลาดขยายตลาดใหม่

                                สัปดาห์ที่ผ่านมาตั้งแต่วันจันทร์ถึงวันพฤหัสบดี  ผมกลับมาวันศุกร์เช้าก็ไปอยู่ต่างประเทศ  เนื่องจากว่าระยะนี้ต้องเร่งรัดบางเรื่องที่เป็นการเปิดตลาดขยายตลาดรักษาตลาด เพราะว่าการส่งออกนั้น          ก็เป็นส่วนสำคัญของเศรษฐกิจไทย  เพราะว่าเศรษฐกิจไทยขึ้นอยู่กับการส่งออกมาเหมือนกัน  เพราะฉะนั้น        ก็หมายถึงการจ้างงานในประเทศ หมายถึงการใช้เครื่องจักรผลิตของออกไปขายอย่างเต็มที่ และได้เงินตรา    ต่างประเทศเข้ามา ฉะนั้น การเดินทางไปต่างประเทศก็เหมือนกับการแสวงหาตลาดและก็เม็ดเงินลงทุนจากต่างประเทศพร้อม ๆ กัน  ผมก็เลยต้องใช้เวลากับต่างประเทศด้วยในประเทศด้วย  ในประเทศนั้นส่วนใหญ่   ผมจะใช้เวลากับการประชุม กำกับนโยบาย ติดตามนโยบายชี้แนวทางและหน้าที่การทำงานนั้นผมจะมอบให้รองนายกรัฐมนตรีที่คุมงานแต่ละสายและรัฐมนตรีที่เกี่ยวข้องและข้าราชการประจำก็จะช่วยกันทำงาน       โดยผมจะคอยติดตามตรวจว่าไปถึงไหนแล้วเรื่องนี้ว่าอย่างไร  มีปัญหาผมก็จะสั่งว่าหน่วยงานนั้นต้องไปแก้เรื่องนั้นเรื่องนี้  ก็จะเป็นลักษณะประชุมติดตาม และพอมีเวลาว่างก็จะเดินทางไปต่างประเทศ  เพื่อไปรักษาไปขยายไปหาตลาดใหม่เพิ่ม  อันนั้นก็เป็นหน้าที่ที่ผมจะต้องทำอย่างนี้ตลอดไป   ก็เลยต้องกราบเรียนพี่น้องประชาชนว่าบางครั้งก็อาจจะดูว่าผมเดินทางบ่อยก็จำเป็นจริง ๆ  เพราะว่าเวลานี้ตลาดโลกกำลังจะฟื้นตัวกัน  เมื่อจะฟื้นตัวกันทุกคนก็จะแยกตลาดกัน  เราเองก็ต้องถือว่าต้องไปรักษาตลาดของเราและขยายตลาดใหม่        ก็จะทำหน้าที่ให้เต็มที่ครับ

 
ราคายางพาราสูงขึ้นกว่า 30 บาทในรอบ 5 ปี

                                ก่อนอื่นต้องเล่าเรื่องยางพาราสักนิดหนึ่งครับคือ เมื่อวันที่ 13 มิถุนายน ยางพาราราคาขึ้นไปเป็นประวัติศาสตร์ในรอบ  5 ปีนะครับ  ผมนั่งดูตัวเลขที่เขาให้มา   เขาบอกว่าราคาเฉลี่ยที่ตลาดกลางวันที่  13 มิถุนายน  32.11 บาท  เฉลี่ยตลาดท้องถิ่น 30.50 บาท  ที่ญี่ปุ่น 36.59 บาท  สิงคโปร์ 35.16 บาท  ทั้ง ๆ ที่เราได้ประกาศเลิกการแทรกแซงยางแล้ว  เมื่อก่อนนี้เราแทรกแซงยางที่ราคา  22.75  บาท  ปรากฎว่าพอเราประกาศเลิกชาวบ้านชอบใจ  ถามว่าทำไมชอบใจในวันนี้ ก็เพราะราคาที่แทรกแซง  22 บาทกว่า  ราคาตลาดขึ้นไป 32 บาท  แล้วทำไมถึงชอบใจเพราะในอดีตเรื่องการแทรกแซงยางเป็นอะไรที่ไม่ธรรมชาติ  ทำให้ยางราคาลงเพราะส่วนหนึ่งมาจากการที่ความไม่พร้อมเพรียงหรือว่าการที่มีบุคคลไปแสวงหาผลประโยชน์จากการแทรกแซงยางอย่างต่อเนื่อง  ยกตัวอย่างง่าย ๆ ครับพี่น้องชาวสวนยางจะมีสวนยางอยู่ห่างไกล  แต่จุดรับซื้อมีน้อยจุดเมื่อมีน้อยจุดพี่น้องชาวสวนยางก็ไม่สามารถที่จะขนยางมาหาจุดรับซื้อได้สะดวกนัก  ก็มีคนออกไปรับซื้อ     ซะเองแถว ๆ ใกล้สวนยางของพี่น้องชาวบ้าน   พอรับซื้อก็รับซื้อต่ำกว่าราคาแทรกแซง  แล้วก็เอามาขายราคาแทรกแซง  บางทีพี่น้องอุตส่าห์ขนมา ๆ  ที่จุดแทรกแซง  ขายได้นิดเดียวก็บอกว่าหมดเงินแล้ว  จะขนกลับก็มีคนไปขอซื้อกลางทางและก็เอามาขายจุดแทรกแซงที่ ๆ ทางการแทรกแซงในราคาเต็ม  ทำอย่างนี้เรื่อย ๆ แล้วฤกษ์ยามงามดีพอเก็บยางในสต็อกได้จำนวนหนึ่ง ก็ขายออกไปในตลาดถูก ๆ  เพื่อที่จะให้ส่งสัญญาณให้ราคายางลงแล้วก็แทรกแซงใหม่  เป็นอย่างนี้บ่อยครั้งเลยทำให้ชาวสวนยางเดือดร้อน  รัฐบาลนี้จึงได้ไปเชิญประเทศมาเลเซียและอินโดนีเซียตกลงประกาศกันด้วยซ้ำว่าเราจะตั้งบริษัทร่วมทุน  3 ประเทศ  เพื่อรับซื้อยางทั้ง  3 ประเทศหมดประเทศเลยแล้วไปเป็นคนกำหนดราคาขาย  ปรากฎว่าผู้รับซื้อยางจริง ๆ  80%  ก็คือผู้ผลิตยางรถยนต์นี่แหละขายมีอยู่  5 ราย บางคนมาพบบอกว่าทำไมขายยางถูกจังเพราะรับซื้อได้ถึง  1 เหรียญ แต่เราขายอยู่ครึ่งเหรียญ  เพราะฉะนั้น  ผมก็เลยนั่งคิดว่าจะทำอย่างไร  ก็ให้รัฐมนตรีที่เกี่ยวกับยางไปเชิญประเทศ 3 ประเทศมาคุยกัน  ก็ตกลงกันประกาศว่าจะตกลงจับมือกันขายยาง  และก็จะลดกำลังการผลิตยางที่ส่วนเกินของความต้องการของโลกลง เท่านั้นแหละครับราคายางก็ขึ้นมาตลอดอย่างต่อเนื่อง  จนถึงวันที่  13 มิถุนายนจึงได้เห็นราคายางเฉลี่ยตลาดกลางในประเทศไทยประมาณ 32 บาท  ตลาดท้องถิ่นเฉลี่ยอยู่ที่  30.50 บาท  ราคาอย่างนี้ชาวบ้านสบายใจแล้วครับเพราะชาวบ้านรอดแล้ว  ต้นทุนชาวบ้านอยู่ประมาณ 22 บาทโดยประมาณ  ถ้ามีกำไรอย่างนี้เกษตรกรอยู่ได้   ผมถึงบอกว่าวิธีการกระตุ้นเศรษฐกิจที่ดีที่สุดคือทำให้ราคาสินค้าเกษตรดี  ถ้าราคาสินค้าเกษตรดีคือชาวบ้านส่วนใหญ่ยังเป็นเกษตรกร  ถ้าราคาสินค้าเกษตรดีคือชาวบ้านส่วนใหญ่มีสตางค์ใช้  เมื่อมีสตางค์ใช้ก็คือหมุนเงินหลายรอบก็เกิดการจับจ่ายใช้สอย  เกิดการหมุนตัวทางเศรษฐกิจ การหมุนที่ชนบทก็จะหมุนเข้ามาในเมืองจากเมืองก็จะเข้ากรุงเทพฯ เป็นเรื่องปกติของเศรษฐกิจไทย  เพราะฉะนั้น  อันนี้ก็เป็นเรื่องหนึ่งที่รัฐบาลพยายามจะทำ  ก็ต้องขอแสดงความยินดีกับพี่น้องชาวสวนยางหลังจากที่ลำบากกันมานานพอสมควร  ผมมั่นใจครับว่าหลังจากที่บริษัททั้ง 3 บริษัทจดทะเบียนเรียบร้อยแล้ว    ลงมือปฏิบัติการแล้ว  ราคายางจะต้องไม่ต่ำกว่า 30 บาทตลอดไป  ก็ขอเรียนพี่น้องไว้ให้ทราบครับ

 
ไทยเป็นเจ้าภาพจัดการประชุมความร่วมมือเอเชีย 18-19 มิถุนายนนี้

                                อีกเรื่องที่อยากจะเรียนก็คือว่า  วันที่  18-19 มิถุนายนนี้ ผมถือว่าเป็นวันประวัติศาสตร์สำคัญอีกวันหนึ่งของเอเชีย คือประเทศในเอเชียนี้เป็นกลุ่มที่ไม่เคยจับมือกันทั้งเอเชียได้เลย เพราะว่าเอเชียจะมีความขัดแย้งกันเป็นจุด ๆ เลยทำให้การรวมตัวของเอเชียทั้งระบบมีปัญหา  ประเทศเล็กก็ไม่กล้าริเริ่ม ประเทศใหญ่ริเริ่มพวกก็กลัว  เพราะฉะนั้น  เลยทำให้เอเชียรวมกันไม่ติดซะที   จึงกลายเป็นว่าเอเชียบางส่วนไปรวมกับกลุ่มนอกเอเชียอีกบางส่วน เช่น เอเปก  ก็คือเอเชียตะวันออกไปรวมกับกลุ่มทางด้านอเมริกา   ทางกลุ่มเอเชียใต้ก็ไปรวมลาตินอเมริกานั่นเป็นการรวมกันหลายกลุ่ม   แต่เอเชียทั้งเอเชียไม่เคยรวมกัน      พอรัฐบาลนี้เข้ามาเมื่อวันที่  26 กุมภาพันธ์   เดือนพฤษภาคมผมได้รับเชิญให้ไปพูดที่ฮ่องกง   ผมจึงเรียกร้องให้ชาติเอเชียหันหน้าเข้าหากัน  เพราะว่าเราร่วมมือกันผลิตแล้วส่งออกไปแข่งกันขายนอกเอเชียตัดราคากันอุตลุดทำให้เกษตรกรก็ยากจน  คนจนก็ได้ค่าแรงงานต่ำเพราะเนื่องจากว่าเราต้องแข่งขันกันตัดราคาแย่งตลาดกันเอง  เอเชียทั้งเอเชียออกไปแย่งตลาดกันนอกเอเชียหมด  ในที่สุดเมื่อแข่งขันไปถึงจุดหนึ่งเราสู้ไม่ได้ก็ลดค่าเงิน การลดค่าเงินเกิดขึ้นครั้งแล้วครั้งเล่าก็ทำให้คนจนไม่พ้นจากความยากจน ผมจึงเรียกร้องว่าเอเชียด้วยกันรวมกันแล้วมีประชากรเกินกึ่งหนึ่งของโลก เอเชียด้วยกันมีเงินทุนสำรองระหว่างประเทศรวมกันแล้วมากเท่ากับครึ่งหนึ่งของโลก  แต่ทำไมเอเชียไม่หันหน้าเข้าหากันค้าขายกันเองบ้าง และก็ตกลงร่วมมือทางยุทธศาสตร์กันเองบ้างแทนที่จะไปแข่งขันกันตัดราคาจนเดือดร้อนกันหมด แล้วก็ทางตะวันตกก็ต่อรองราคาสินค้าเรา พอเราลดค่าเงินเขาก็ต่อในรูปของดอลลาร์เพราะเขารู้ว่าคำนวณกลับเป็นค่าเงินอย่างของไทยก็เป็นเงินบาท  ออกมาแล้วเราได้เท่าเดิม   แต่ที่ไหนได้เป็นดอลลาร์เรากลับถูกลดราคาลง อย่างเช่น ข้าว เมื่อก่อนนี้ข้าว  25%  มีราคาขึ้นไปถึง 300 เหรียญ 5 ปีที่แล้ว เดี๋ยวนี้เหลือ 170-180 เหรียญ  เพราะว่าเขาคำนวณกลับมาแล้วเกษตรกรได้ค่าเงินบาท         เท่าเดิม  ทั้ง ๆ ที่เราซื้อปุ๋ยซื้อยาเป็นเงินสกุลดอลลาร์เพราะนำเข้ามาจากต่างประเทศ  ต้นทุนเราแพงขึ้นแต่เราได้ค่าเงินบาทเท่าเดิม  มันเป็นอย่างนี้ครั้งแล้วครั้งเล่าผมก็เลยเรียกร้องให้ชาวเอเชียหันหน้าเข้าหากัน

 
ประเทศในเอเชียและนอกเอเชียต่างให้การสนับสนุนไทยในการจัดประชุมความร่วมมือเอเชียอย่างเต็มที่

หลังจากผมไปกล่าวสุนทรพจน์ที่ฮ่องกงเมื่อเดือนพฤษภาคมปีที่แล้ว  ผมก็ออกเดินสายไป

พบผู้นำประเทศในเอเชียก็ชักชวน  ผมต้องขอบคุณอินเดียเป็นประเทศใหญ่ประเทศแรกที่ประกาศตกลงจะมาร่วมเป็นแกนนำในการจัดตั้งกลุ่มความร่วมมือเอเชีย  เสร็จแล้วผมก็เดินสายไปเรื่อยครับในอาเซียนของเรา  ก็ปรากฎว่าได้รับการสนับสนุนอย่างดี    ความจริงผมพูดกับจีนก่อน  แต่จีนยังไม่รับ  ก็เดินสายไป เมื่อคราวที่แล้วเดือนเมษายนผมไปที่จีนก็เลยไปพูดกับท่านนายกรัฐมนตรีจีน  ท่านนายกฯ จีนบอกเอาล่ะในเมื่อท่านนายกฯ ไทยตั้งใจก็จะสนับสนุนเต็มที่  จีนก็โดดสนับสนุน  ได้จีนได้อินเดียทุกอย่างคล่องขึ้นเยอะ  วันนั้น     วันเดียวกันญี่ปุ่นก็สนับสนุน  เกาหลีใต้ก็สนับสนุน บาห์เรนก็สนับสนุน  บาห์เรนนี้เป็นตัวแทนทางเอเชียตะวันตก  ก็สนับสนุนกันใหญ่  จึงเป็นที่ได้รับการสนับสนุนเป็นส่วนใหญ่แล้ว  บางประเทศที่ไกลผมยังไม่มีเวลาไป  แต่ว่าวันนี้ที่สนับสนุนรวมประชากรแล้วเกิน  3,000 ล้านคน หมายความว่าเกินกึ่งหนึ่งของโลก      โลกมีประชากรประมาณ  6,000 ล้านคน เพราะฉะนั้น วันที่  18 มิถุนายนผมจึงเชิญรัฐมนตรีต่างประเทศของทุกประเทศที่ได้ให้การสนับสนุน บางประเทศสนับสนุนแต่เรายังไม่ได้เชิญเขามาอย่างออสเตรเลีย รัสเซีย       ซึ่งเขาก็คิดว่าเขาเป็นส่วนหนึ่งของเอเชีย  แต่เอเชียบางประเทศก็ยังบอกว่าไม่ใช่เอเชีย  แต่อยากจะเข้ามาร่วมเหลือเกิน เราเลยบอกว่าในการประชุมครั้งแรกเป็นการประชุมอย่างไม่เป็นทางการขอยังไม่เชิญ  ก็จะเลือกเชิญเฉพาะประเทศที่ได้คุยกันไว้เป็นทางการในเบื้องต้น  ก็มีทั้งหมด 18 ประเทศ คือ มีอาเซียน  10 ประเทศรวมไทยด้วย  นอกอาเซียนก็ได้แก่ จีน  อินเดีย  เกาหลีใต้  ญี่ปุ่น บังคลาเทศ  ปากีสถาน  บาห์เรนและกาตาร์             8 ประเทศนอกอาเซียนและประเทศในอาเซียนอีก 10 ประเทศ  ตอนนี้ก็รอพม่าอยู่  พม่าก็อยากจะมาแต่กำลังคุยกันอยู่เพราะเหตุการณ์ในประเทศเขาก็ยังไม่ลงตัว   เหลือประเทศเดียวที่ยังไม่ยืนยัน  ตอนนี้ 17 ประเทศอย่างน้อยรวมทั้งไทยด้วย  ถ้าพม่าตกลงก็เป็น 18 ประเทศ แต่อย่างไรก็แล้วแต่  17 ประเทศรวมกันแล้ว      ประชากรก็เกิน 3,000 ล้านคน ก็มีจีน  อินเดีย  อาเซียน 2,800 ล้านคน  ปากีสถาน บังคลาเทศ  ซึ่งเป็นประเทศที่มีประชากรเยอะ  และญี่ปุ่น เกาหลีใต้  ก็เกิน  300 ล้านคน  ก็เป็น 3,100-3,200 ล้านคน   ผมถึงเรียกว่าเป็นประวัติศาสตร์แห่งเอเชียที่เอเชียทั้งหมดตกลงใจที่จะมารวมกัน หันหน้ามาพูดกันซึ่งเป็นการพูดกันเพื่อวาง            ยุทธศาสตร์ร่วมกันว่า ทำอย่างไรเอเชียจะค้าขายจะลงทุนจะท่องเที่ยวจะร่วมมือกันทางวัฒนธรรม  เพื่อให้เกิดความแข็งแกร่งของเอเชีย  เพื่อให้เอเชียนั้นจะไม่ได้ตกเป็นเบี้ยล่างแห่งการเจรจาหรือการกีดกันทางการค้า     ใด ๆ กับกลุ่มใด ๆ เพราะเดี๋ยวนี้การค้าขายแข่งขันกันกีดกันการค้ากันโดยวิธีต่าง ๆ นานา 

 

ส่งสัญญาณให้สหภาพยุโรปรู้ว่าต้องให้ความเป็นธรรมในเรื่องการกีดกันทางการค้ากับประเทศอื่นบ้าง

วันที่ผมไปที่เบลเยียมก็มีการพูดคุยกันกับในหมู่นักการเมืองของเบลเยียมตอนที่เลี้ยงข้าวผม 

ผมก็บอกว่าคุณลองคิดดูสิว่าเลี้ยงไก่ยังกำหนดด้วยว่าขนาดของกรงไก่ต้องไม่เล็กเกินไป ต้องขนาดเท่าไหร่เขาบอกหมดเพื่อที่จะให้ไก่อยู่สบายก่อนที่จะถูกนำมาเป็นอาหาร  ผมก็เลยบอกว่าทางเอเชียนำเข้าวัวจากต่างประเทศ  วัวต่างประเทศเขาเลี้ยงโดยที่บำรุงและนวดเพื่อให้วัวตัวโตเนื้อนุ่ม  ผมบอกว่าสิทธิของวัวในการออกกำลังก็มีนะ  เพราะฉะนั้น  วัวต้องวิ่งเหมือนกัน  ถ้าวัวไม่ได้รับสิทธิในการไปวิ่งไปออกกำลังและอยู่ ๆ        ก็มาเอาเนื้อวัวนุ่ม ๆ มาขายก็ไม่รู้ว่ามันจะถูกต้องตามสิทธิของวัวหรือเปล่า  ผมพูดกึ่งเล่นกึ่งจริง  ปรากฎว่าทางนักการเมืองเขาตกใจกัน  เพราะก็รู้ว่าความจริงแล้วถ้าจะหาเรื่องกีดกันทางการค้ากันมันหาเรื่องได้ทั้งวัน  สรุปแล้วคือต้องส่งสัญญาณให้รู้ว่าถ้าจะหาเรื่องกันมันหาเรื่องได้ทั้งวัน  แต่ว่ามันต้องมีความเป็นธรรมกันบ้าง ไม่ใช่ว่าจะปกป้องสิทธิตลาดของตัวเองและหาเรื่องกีดกันตลาดคนอื่น  แต่ขณะเดียวกันนั้นอยากจะเจาะแต่ตลาดคนอื่นโดยที่ไม่ยอมให้คนอื่นกีดกัน  ความเป็นธรรมในทางการค้ามันอยู่ที่อำนาจต่อรอง  เพราะฉะนั้น  วันนี้เอเชียต้องผนึกกำลังเป็นหนึ่ง   นั่นคือสิ่งที่เรากำลังเรียกร้อง  และวันที่  18 มิถุนายนนี้จะเกิดขึ้นจริง      ตอนแรกเราใช้รัฐมนตรีต่างประเทศเป็นตัวแทน ยกเว้นบางประเทศที่รัฐมนตรีต่างประเทศติดภารกิจ ๆ จริง ๆ ก็จะใช้รัฐมนตรีทางเศรษฐกิจมาแทน  อาทิ  อินเดีย ๆ  กำลังมีปัญหาที่กำลังหาข้อยุติระหว่างอินเดียกับ          ปากีสถาน  รัฐมนตรีต่างประเทศอินเดียเลยมาไม่ได้ก็ให้รัฐมนตรีคลังมาแทน  แต่เป็นรัฐมนตรีว่าการทั้งหมด   รัฐมนตรีต่างประเทศของบรูไนต้องรักษาการแทนพระราชาธิบดี ก็ให้รัฐมนตรีคลังมาแทนเช่นกัน   ส่วน     อินโดนีเซียรัฐมนตรีต่างประเทศต้องไปอยู่ที่กรุงเฮกกับประธานาธิบดี จึงให้รัฐมนตรีประสานงานซึ่งเปรียบเทียบเท่ารองนายกรัฐมนตรีมาแทน  ก็ส่วนใหญ่แล้วจะเป็นรัฐมนตรีต่างประเทศทั้งหมด  ก็จะมีการประชุมอย่างไม่เป็นทางการโดยวันที่  18 มิถุนายนผมก็จะเลี้ยงอาหารค่ำที่บ้านพักผมที่ชะอำ  เพื่อที่จะให้เกิดความเข้าใจในแนวคิดสาเหตุในการชวนเพื่อให้ทุกคนกลับไปคิดเป็นการบ้าน  วันที่ 19 มิถุนายนตอนเช้าผมจะทำพิธีเปิดและก็จะมีการประชุมเพื่อจะหาแนวทางความร่วมมือกันของเอเชียอย่างเต็มที่  อันนั้นก็ถือเป็นวันสำคัญของเอเชียก็ว่าได้ โดยเป็นความคิดริเริ่มของไทยเอง ตอนที่ผมได้เล่าให้ท่านนายกรัฐมนตรีสิงคโปร์ฟังวันที่ท่านมาเยือนประเทศไทย  ท่านค่อนข้างจะตกใจว่าเรากล้าเพราะประเทศเราเป็นประเทศที่ไม่ใหญ่แต่ก็ไม่เล็ก  แต่กล้าเสนอข้อแนะนำในการที่จะให้เอเชียรวมกัน  เพราะว่าการเสนอนี้บางครั้งทุกคนก็กลัวว่าเดี๋ยวที่อื่นจะว่าเอาหรือเปล่า  ผมก็ได้พูดกับประธานาธิบดีบุชว่าการรวมกันของเอเชียนั้นจะทำให้ชาวเอเชียแข็งแกร่งขึ้น  ขจัดปัญหาความยากจนร่วมกันได้อย่างดีขึ้น  เมื่อร่วมกันได้ดีขึ้นตลาดเอเชียเข้มแข็งก็จะเป็นศักยภาพของตลาดโลกนั่นเอง  คือเอเชียเข้มแข็งเพื่อเอเชียและเพื่อโลก ไม่ใช่เพื่อเอเชียอย่างเดียวเท่านั้น  เพราะเมื่อคน              เอเชียมีกำลังซื้อมีฐานะที่ดีขึ้นก็จะเป็นตลาดของทั้งโลกนั่นเอง  เพราะเอเชียมีประชากรเกินครึ่งหนึ่งของโลก  ถ้าหากว่าชาวโลกเข้มแข็งมันก็เป็นสิ่งที่เป็นประโยชน์ต่อทั้งชาวโลก  ผมได้เล่าให้ประธานอียูฟัง  เล่าให้ประธานาธิบดีบุชแห่งสหรัฐอเมริกาฟังว่านี่คือความตั้งใจทั้งหมด  ก็เป็นเรื่องที่ได้รับการสนับสนุนไม่มีใครคัดค้านนะครับ  ก็จะทำให้เรามีความหมายขึ้นในเวทีโลกในการที่ทุกคนจะให้ความสนใจกับประเทศไทยมากขึ้น  เพราะว่าประเทศไทยจะมีบทบาทและมีความสัมพันธ์ที่ดีกับประเทศหลัก ๆ  ก็จะทำให้เกิดประโยชน์กับประเทศเหล่านี้

 
เตรียมเซ็นสัญญากับบาห์เรนเพื่อจะได้นำสินค้าไทยเข้าไปขายในกลุ่มประเทศตะวันออก

                                เมื่อวันที่  10-14 มิถุนายนผมได้ใช้เวลาไปอยู่ต่างประเทศคือผมไปเยี่ยมประเทศบาห์เรนและเบลเยียมและสหภาพยุโรป ก็ได้นอนโรงแรม 2 คืน  นอนในเครื่องบิน  2 คืน  วันแรกผมไปที่บาห์เรนได้รับ    การต้อนรับเป็นอย่างดีจากทั้งท่านนายกรัฐมนตรีบาห์เรน  มกุฎราชกุมาร  มารับผมที่สนามบินและก็มาส่งผมที่สนามบิน  วันจะกลับ ๆ ตั้งเที่ยงคืนยังอุตส่าห์มาส่ง  และก็ได้เข้าเฝ้าฯ  พระราชาธิบดีของบาห์เรน  ได้รับพระราชทานเครื่องราชอิสริยาภรณ์มา  ก็ได้รับการต้อนรับอย่างดีครับ เพราะว่าท่านนายกฯ บาห์เรนชอบประเทศไทยมากมาประเทศไทยบ่อย  เวลาท่านอยากจะพักผ่อนท่านก็มาประเทศไทย  ท่านเป็นเจ้าชายนะครับท่านเสด็จฯ ไปตรวจร่างกายที่ยุโรป  ผมเลยบอกว่ามาประเทศไทยดีกว่าสะดวก หมอเก่ง ๆ โรงพยาบาลดี ๆ เยอะ ท่านก็จะมา  ท่านเองชอบมาประเทศไทยประจำ  ที่สำคัญที่ผมไปบาห์เรนประเทศเล็ก ๆ มีประชากรเพียง 5 แสนคน  ถามว่าผมไปทำไม  พระราชาธิบดีของบาห์เรนเป็นพระราชวงศ์ที่เก่าแก่มีความคุ้นเคยกับประเทศในกลุ่มของ  Guff   ก็มี  6 ประเทศคือ ซาอุดิอาระเบีย  คูเวต  บาห์เรน  กาตาร์  โอมาน  และสหรัฐ-อาหรับเอมิเรตต์ 6 ประเทศนี้เขาเรียกว่ากลุ่ม GCC  เขามีข้อตกลงกันตั้งแต่  1 มกราคมปีหน้าเป็นต้นไปว่า     เขาสามารถเอาสินค้าขายกันเหมือนกับสหภาพยุโรปคืออัตราภาษีเดียวกัน ยกเว้นภาษีก็เหมือนกันทุกอย่าง  เพราะฉะนั้น  ถ้าเราไปเซ็นสัญญาเขตการค้าเสรีกับประเทศใดประเทศหนึ่งก่อนวันที่  1 มกราคม 2546  เราก็จะได้สิทธิในการที่นำสินค้าไทยเข้าไปขายใน  6 ประเทศนี้โดยไม่เสียภาษี  ผมก็เลยต้องรีบไปสรุปเสียก่อนเพื่อจะได้เซ็นสัญญากันให้ทันภายในเดือนตุลาคม  กันเหนียวไว้เพราะถ้าข้ามเดือนมกราคมไปเราไม่มีสิทธิแล้ว เพราะฉะนั้น  เลยต้องรีบชิงธงเอาเสียก่อน  ท่านนายกรัฐมนตรีบาห์เรนก็ดีมากครับรีบสนับสนุนและก็จะให้เจ้าหน้าที่ทั้งสองประเทศเจรจากันให้จบภายในเดือนตุลาคม  เราก็จะได้ใช้สิทธิตรงนี้เข้าไปขายสินค้าในกลุ่ม  Guff   ที่ผมเรียนไปเมื่อสักครู่  และนอกจากนั้นท่านยังจะให้พื้นที่ศูนย์การค้าของบาห์เรนเป็นศูนย์โชว์สินค้าของไทยได้ตลอดเลย  ซึ่งหนึ่งผลิตภัณฑ์  หนึ่งตำบลที่มีคุณภาพดี ๆ เราก็จะเอาไปโชว์ที่โน้น เพื่อทำให้ชาวบ้านได้รับใบสั่งซื้อ ก็จะมีการสั่งซื้อมีการจ้างงานมีการผลิต และเราจะขยับราคาขึ้นเพื่อไม่ให้พี่น้องชาวบ้านทำงานแทบตายได้นิดเดียว  ก็พยายามให้งานฝีมือนั้นมีราคามากขึ้น  

 
ขอให้สหภาพยุโรปปฏิบัติการที่เป็นธรรมกับไทยในเรื่องการกีดกันทางการค้า

                                หลังจากบาห์เรนผมก็เดินทางไปเบลเยียมก็ได้รับการต้อนรับอย่างดี  ท่านประธานสภาผู้แทนราษฎรของเบลเยียมก็เลี้ยงอาหารผม และก็ได้พบกับท่านนายกรัฐมนตรีเบลเยียม ผมเรียกว่าไปแบบ  Working Visit  ไม่ใช่  Official  แวะไปก็ขอไปพบกันเพื่อคุยงานกัน  ท่านนายกรัฐมนตรีเบลเยียมกับผมก็รู้จักกันแล้วที่เมืองมอนเทอเรย์ ประเทศเม็กซิโก  ตอนไปประชุมคราวที่แล้วที่สหประชาชาติจัดประชุมและผมไปประชุม    ก็ได้มีโอกาสพบกันและรู้จักเรียบร้อยแล้ว  ก็ไปก็พูดคุยกันได้อย่างเป็นกันเอง  เราจะมีความร่วมมือกับ       เบลเยียม  โดยเฉพาะอย่างยิ่งเรื่องของธุรกิจขนาดกลางขนาดเล็ก  ทางเบลเยียมเขามีตลาดยุโรป เขารู้ว่าลักษณะการบริโภคของคนยุโรปเป็นอย่างไร  เขาก็จะเข้ามาร่วมมือกับผู้ประกอบการขนาดย่อมขนาดกลางของเราจะสัมมนาร่วมกันประชุมร่วมกันและหาแนวทางว่าจะร่วมมือกันอย่างไร จะร่วมทุนกันอย่างไรที่จะเอาสินค้าที่ผลิตในประเทศไทยปรับปรุงให้ตรงกับความต้องการของตลาดยุโรปและเขาก็นำไปขายในตลาดยุโรป  นั่นก็เป็นแนวทางที่ได้เอาส่วนเข้มแข็งของสองประเทศมารวมกันและก็เพิ่มให้มันมีคุณค่าที่มากขึ้น  และผมก็ได้มีโอกาสได้เข้าเฝ้าฯ  มกุฎราชกุมารแห่งประเทศเบลเยียม  บังเอิญว่าราชวงศ์ของเบลเยียมกับราชวงศ์ของไทยนั้นมีความใกล้ชิดกันมากตั้งแต่กษัตริย์โบดวงกับพระบาทสมเด็จพระเจ้าอยู่หัวเราก็ทรงใกล้ชิดกัน   ทาง           มกุฎราชกุมารก็เคยเสด็จฯ มาเมืองไทยและก็ชอบประเทศ  ได้ให้ผมเฝ้าฯ เป็นการส่วนพระองค์อยู่นาน         ทรงรับสั่งถามถึงประเทศไทย  ถามถึงแนวโน้มของโลก  ถึงเรื่องทิศทางการค้าระหว่างประเทศ และหลังจากนั้นผมได้มีโอกาสได้ไปพบกับประธานสหภาพยุโรปและรัฐมนตรีทางการค้าอีกคนหนึ่ง  ซึ่งเป็นคนที่เจรจาการค้าทั้งหมด  ก็พูดกันถึงเรื่องการกีดกันทางการค้า  ผมบอกว่าผมมานี่ผมไม่ขออะไรนะ  แต่ขอการปฏิบัติที่เป็นธรรมต่อประเทศไทย  เราต้องคุยกันอย่างตรงไปตรงมาและต้องเป็นธรรมต่อกัน  และผมก็เล่าเรื่อง ACD        ให้ฟังก็ค่อนข้างที่จะมีน้ำหนักเยอะ ทำให้พูดกันรู้เรื่องขึ้นเยอะ  ก็เล่าเรื่องการปราบปรามยาเสพติด  เขาเล่นเอาเรื่องของยาเสพติดมาเป็นตัวกีดกันทางการค้าทั้ง ๆ ที่เราได้แก้ไขเรื่องนี้ไปอย่างมากและเราก็ไม่ใช่ประเทศที่ผลิตเราเป็นประเทศที่รับผลจากคนอื่นมากกว่า  ก็พูดกันอยู่นานก็คิดว่าเขาก็พยายามหาทางลงมาดู  ก็คิดว่าน่าจะมีโอกาสดีขึ้นเรื่อย ๆ  ก็ไปพูดกันเพื่อให้รู้ว่าอย่ากีดกันเรา    เขาให้เวลาเราอยู่นานคุยกันเป็นชั่วโมงก็ถือว่าดีครับ

 
ศรีสะเกษนำแนวทางการค้าระบบหักบัญชีมาใช้

                ขอเรื่องสั้น ๆ อีกเรื่องหนึ่งครับ เรื่องน่าสนใจที่ศรีสะเกษเป็นการที่เอาแนวทางการค้าระบบหักบัญชีไปใช้ที่ศรีสะเกษได้เป็นจังหวัดทดลองผู้ว่าซีอีโอ  ผู้ว่าฯ  ก็รู้สึกว่าขยันเอาจริงเอาจังและก็เข้าใจปัญหาก็ไปประยุกต์เอาระบบการค้าแบบหักบัญชีระหว่างประเทศที่ไทยทำกับหลายประเทศเอามาใช้ระหว่างจังหวัด  ท่านผู้ว่าฯ ก็เลยไปชวนสหกรณ์การเกษตรของจังหวัดศรีสะเกษ  3 แห่งคือ  สหกรณ์การเกษตรเมืองศรีสะเกษ  จำกัด   สหกรณ์การเกษตรศรีกันทรารมย์ จำกัด   สหกรณ์การเกษตรกันทรลักษ์ จำกัด  เอา 3 แห่งมาร่วม    โครงการ  ปรากฎว่าก็ไปตกลงกันแลกเปลี่ยนสินค้า 3 สหกรณ์นี้รับหน้าที่เดินทางไปหาตลาดข้าวสารให้        พี่น้องชาวศรีสะเกษ ก็มาแถวภาคกลางนครปฐม ราชบุรี  ระนอง  ระยอง  ชุมพร ตราด  ในที่สุดสหกรณ์        การเกษตรเมืองศรีสะเกษ จำกัด  ก็ได้ทำข้อตกลงกับสหกรณ์ประมงนอกน่านน้ำระนอง จำกัด  โดยจะนำข้าวสาร 13 ตันมาแลกกับอาหารทะเล 8 ตัน และทำข้อตกลงกับชุมนุมสหกรณ์จังหวัดชุมพร จำกัด เป็นข้าวสาร 13 ตันแลกกับมะพร้าว 13 ตัน  สหกรณ์การเกษตรกันทรลักษ์ จำกัด  ทำข้อตกลงกับสหกรณ์การเกษตรเมืองตาก จำกัด  โดยจะนำข้าวสาร  8-13 ตันไปแลกกับอาหารทะเล  สุกร  ผลไม้และอื่น ๆ ที่มีมูลค่าใกล้เคียงกัน   ก็ปรากฎว่าเมื่อวันที่  31 พฤษภาคมที่ผ่านมา ก็ได้ทำการแลกเปลี่ยนสินค้ากันแล้วคือเอาข้าวสาร  8 ตันซึ่งมี    มูลค่า 88,000 บาทไปแลกกับลูกสุกรมูลค่า 179,764 บาท ก็สรุปแล้วว่าทุกหนึ่งเดือนก็มาหักบัญชีกัน  ใครซื้อมากกว่าคนนั้นก็จ่ายส่วนที่เหลือหักบัญชีกันเรียบร้อย ใครมีส่วนเกินเท่าไหร่ก็จ่าย แทนที่จะต้องหาเงินสดกันมาทั้งสองฝ่าย ซื้อกันทีก็จ่ายเต็มก้อน  ก็เอาของมาแลกกันเลย  และตกลงราคากันเรียบร้อยใครซื้อมากกว่าคนนั้นก็จ่ายส่วนต่าง  ก็เป็นความคิดที่มาประยุกต์ใช้ในประเทศได้ดีมากนะครับ  อันนี้ต้องขอชื่นชมผู้ว่าฯ ศรีสะเกษและสหกรณ์ทั้ง 3 แห่ง รวมทั้งสหกรณ์ของจังหวัดตราด ชุมพร  ที่ได้เป็นสหกรณ์นำร่องที่ทำเรื่องนี้  สิ่งที่ดีก็คือว่าเป็นการกระจายสินค้าเพราะว่าบางที่เป็นผู้ผลิตก็จะมีสินค้าเหลือบริโภคในท้องถิ่น  ก็ต้องไปขายให้กับพื้นที่ที่ไม่ได้ผลิตสินค้านั้น ๆ แต่มีความต้องการ    โดยเฉพาะอย่างยิ่งผลไม้เวลาออกมาทีออกมาเยอะ   ถ้าระบายช้าก็เหมือนน้ำมาเยอะแล้วท่วมระบายน้ำไม่ทันน้ำก็ท่วม  ราคาสินค้าเกษตรก็ตก  แต่ถ้ากระจายเร็วระบายเร็วมันก็เหมือนน้ำที่ไม่ท่วม  มีน้ำกำลังพอใช้กำลังพอดี  ก็เป็นสิ่งที่ดี  ทีนี้สินค้าเกษตร     พอออกมาปุ๊บถูกระบายไปยังที่ที่มีความต้องการ   มันก็จะทำให้ราคาไม่ตกอันนี้ก็เป็นประโยชน์มาก  ต้อง           ขอชื่นชมในความคิดริเริ่มในการทำเช่นนี้นะครับ  วันนี้ผมก็คงจะขอเล่าให้พี่น้องประชาชนฟังเท่านี้ครับ            ขอขอบคุณมากครับ  สวัสดีครับ

-------------------------------
ฝ่ายวิเคราะห์ข่าว  สำนักโฆษก

วิสุนี  ตรวจ/จินตนา/ถอดเทป/พิมพ์