คำกล่าวของ พ.ต.ท. ทักษิณ ชินวัตร นายกรัฐมนตรี

ในโอกาสเป็นประธานในพิธีเปิดสัมมนาผู้บริหารโรงเรียนไทยรัฐวิทยา 101 แห่ง ทั่วประเทศ
ณ โรงแรมสตาร์ จังหวัดระยอง

วันเสาร์ที่ 22 มิถุนายน 2545  เวลา09.00 น.

--------------------------------

รองนายกรัฐมนตรี

รัฐมนตรี

ประธานมูลนิธิไทยรัฐ
ผู้อำนวยการหนังสือพิมพ์ไทยรัฐ

ผู้บริหารโรงเรียนไทยรัฐวิทยา และ

ผู้มีเกียรติทุกท่าน

                                ผมรู้สึกยินดีและเป็นเกียรติที่ได้รับเชิญมาเปิดงานสัมมนาผู้บริหารโรงเรียนไทยรัฐวิทยา ในครั้งแรกตอนต้นรัฐบาลเมื่อปีที่ผ่านมา ผมได้ไปร่วมงานที่อำเภอหาดใหญ่ จังหวัดสงขลา วันนี้ถือเป็นจังหวะดีที่ได้รับเชิญ และบังเอิญการประชุมคณะรัฐมนตรีนอกสถานที่อย่างไม่เป็นทางการ ณ จังหวัดระยอง และจังหวัดตราด เกิดขึ้นในจังหวะเดียวกัน ทำให้ไม่ขาดงานสำคัญทั้งสองงาน คือ งานไทยรัฐวิทยาถือเป็นงานที่สำคัญยิ่ง เพราะเป็นความทุ่มเทด้วยความจริงใจของภาคเอกชนที่อยากจะมีส่วนช่วยในการสร้าง       เยาวชนของชาติที่มีคุณภาพ การดำเนินการของคุณกำพล วัชรพล ตั้งแต่โรงเรียนแรก เมื่อ พ.ศ. 2512      ณ จังหวัดลพบุรี นั้น ถือเป็นวิสัยทัศน์ และมุทิตาจิตอันยิ่งใหญ่ของผู้ที่สร้างตนเองด้วยลำแข้งของตนเอง และมองเห็นว่าถ้าประเทศไทยจะก้าวหน้า คนไทยจะพ้นทุกข์ การศึกษาเป็นช่องทางหนึ่ง แต่จะศึกษา     อย่างไรก็เป็นอีกขั้นหนึ่งที่จะให้เกิดคุณภาพ

                                การศึกษาของไทยในวันนี้ เป็นสิ่งที่ต้องแก้ไขกันมาก เราแทบจะเรียกว่าเราเสียหายไป หนึ่งรุ่น (generation) ของระบบการศึกษาที่ไม่ค่อยถูกต้อง ถูกทาง เราควรจะปรับเปลี่ยนทิศทางการศึกษามานานแล้ว แต่เปลี่ยนไม่ค่อยได้ และวันนี้ แม้เราจะมีกฎหมายปฏิรูปการศึกษา ซึ่งเป็นเพียงแค่เจตนารมณ์ แต่การจะทำให้การศึกษาดีขึ้นนั้น เจตนารมณ์อย่างเดียวคงไม่พอ ต้องมีความพร้อม ความทุ่มเท และ ความเข้าใจจริงๆ ว่าเราจะไปทางไหน แต่วันนี้ บางคนไปเข้าใจผิดว่ามีกฎหมายปฏิรูปการศึกษาแล้ว    หมายความว่า ความสำเร็จเกิดขึ้นแล้ว เป็นเพียงแค่จุดเริ่มต้นที่กำลังต้องการรายละเอียด และความเข้าใจอีกหลายขั้นตอนมาก

                                แม้กระทั่ง ครูของเรา ซึ่งเป็นแม่พิมพ์ พ่อพิมพ์ของชาติในวันนี้ คือผลผลิตจากระบบ  การศึกษาที่เสียหาย ฉะนั้น จะให้ผลผลิตจากระบบการศึกษาที่เสียหายมาเป็นแม่พิมพ์ พ่อพิมพ์ เราจะต้องปรับเปลี่ยนเขามากพอสมควร วันนี้ หลายคนได้เป็นครูต้นแบบ แล้วกำลังจะเป็นครูที่จะไปสอนครู    เพื่อให้เป็นครูในยุคการปฏิรูปการศึกษา ซึ่งไม่ง่าย และเรากำลังจะต้องทำพร้อมกันทั่วประเทศในเวลา  เดียวกัน เพราะระบบกฎหมาย นั่นหมายถึง เราจะต้องสั่งให้ทั้งประเทศทำพร้อมกันในเวลาเดียวกัน   ในความเป็นจริงทำได้หรือไม่ มีความพร้อมหรือไม่ ผมไม่ได้บอกว่าจะไม่ทำ แต่ต้องระมัดระวังเป็นพิเศษว่าทำแล้วจะต้องเตรียมความพร้อมแค่ไหน อย่างไร

                                เมื่อสักครู่ ผมได้ฟังท่านผู้อำนวยการหรือท่านรองประธานมูลนิธิไทยรัฐ ซึ่งได้พูดถึง   วิสัยทัศน์ของการสร้างโรงเรียน และสร้างผลผลิตของนักเรียนจากโรงเรียนไทยรัฐวิทยาทั้ง 101 โรงเรียน แล้วมีความรู้สึกชื่นใจมาก เพราะเป็นวิสัยทัศน์ที่ทันสมัย ถูกต้องกับเด็กไทยอันพึงประสงค์ หลังจาก    ผ่านการศึกษาขั้นมัธยมศึกษาแล้ว

                                วันนี้ มีตัวอย่างความสำเร็จในหลายที่ แต่มีเพียงเล็กน้อย ซึ่งผมอยากชวนผู้บริหาร     โรงเรียนไทยรัฐวิทยาไปดู เพื่อให้เกิดความเข้าใจ หรือกระทรวงศึกษาธิการอาจทำผลการศึกษาในรูปวิดีทัศน์แจกจ่ายให้ทั้ง 101 โรงเรียน ได้ดูตัวอย่างแห่งการทดลองระบบการศึกษาแผนใหม่ที่เกิดขึ้น ณ โรงเรียนบ้านสันกำแพง ศูนย์การศึกษานอกโรงเรียน จังหวัดลำปาง และโรงเรียนดรุณสิกขาลัย ที่เทคโนโลยี      ราชมงคล บางมด

                                เราต้องเตรียมเด็กไทยในวันนี้ เข้าสู่สังคมฐานความรู้ หรือที่เรียกว่า Knowledge Based Society ถ้าเด็กไทยไม่ได้รับการเตรียมตัว ท่านมองศักยภาพของประเทศไทย ผมเชื่อว่าวันนี้จะไม่มี     ชาวต่างชาติอยู่ ณ ที่นี้ เราถือว่าเราพูดกันในหมู่คนไทยว่า ถ้าคิดกันให้ดีศักยภาพที่เราเคยแข็งแกร่งในอดีตจะใช้ได้อีกนานเพียงไหน ถ้าเราไม่พัฒนาต่อ เปรียบเสมือนทฤษฎีการบริหาร นั่นคือ ทฤษฎี s-curve     คือตัว S ถ้าเมื่อไรตัว S หัวกลับ หัวจะตก จำเป็นต้องสร้าง S ตัวใหม่ขึ้นมาครอง หรือต้องยืดตัว S เดิม ให้ยาวที่สุด เพื่อให้หัวตกช้า นั่นคือ นำศักยภาพของประเทศไทยที่มีอยู่ในวันนี้ ขยายให้ยาวนาน ซึ่งจะนานแค่ไหน และจะมี S ตัวใหม่มาคล้องได้อย่างไร ซึ่งเป็นสิ่งที่จะต้องถามคนไทยและถามประเทศไทยทั้งหมดว่า เราจะแก้ไขอย่างไร

                                โลกข้างหน้าบอกกับเราว่า เราจะเข้าสู่สังคมฐานความรู้ แสดงว่าเป็นสังคมที่แข่งขันกัน ด้วยสมองมนุษย์ คำว่า สมองมีนัยมากมาย หมายถึง หนึ่งคือความรู้ สองความคิดเป็น คำว่าข้อมูล       ในสมัยเมื่อ 20 ปีที่ผ่านมา บอกว่า Information is power (ข้อมูลคือพลัง) แต่สมัยปัจจุบันนี้ Information หรือข้อมูลอย่างเดียวไม่พอ เพราะข้อมูลมีมากเหลือเกิน มากจนเป็นขยะ ถ้าเราไม่รู้จักนำ   ข้อมูล เลือกข้อมูลที่ควรจะใช้อย่างถูกต้อง เนื่องจากข้อมูลนี้อยู่ท่ามกลางข้อมูลทุกอย่างทั้งๆ ที่ไม่ได้ใช้    แต่ข้อมูลที่จะใช้ต้องหยิบข้อมูลให้ถูกว่าคืออะไร แล้วต้องนำข้อมูลนั้นมาวิเคราะห์เพื่อให้เกิดปัญญา ความรู้ ซึ่งเป็นอีกขั้นหนึ่ง ปัจจุบันคำว่า Information is power ไม่ใช่แล้ว แต่เป็น Knowledge is power นั่นคือ ความรู้ต่างหากที่เป็นพลัง

                                แต่กว่าจะได้มาซึ่งความรู้นั้น มีกรรมวิธีมากมาย วิธีคิดแบบโบราณซึ่งเราได้รับอิทธิพลจาก เพลโต โสเครติส และอริสโตเติล สมัยก่อนอิทธิพลความคิดของบุคคลเหล่านี้เป็นความคิดที่ยอดเยี่ยมมาก เป็นนักปราชญ์ที่ยอดเยี่ยมมากในอดีต แต่ในอดีต โลกไม่ได้มีความเชื่อมโยงอย่างเช่นในปัจจุบัน คนเหล่านี้จึงคิดในลักษณะขององค์กรที่เป็น static คือความหยุดนิ่ง ไม่ได้คิดแบบความเชื่อมโยง ไม่ได้คิด       แบบบูรณาการ ล่าสุดได้มีนักปรัชญาคนใหม่ซึ่งมีชีวิตอยู่ ได้สอนว่า lateral thinking คือความคิด     แบบนอกกรอบ ความคิดนอกกรอบเป็นอย่างไร เพราะนำปรัชญาของความเชื่อมโยงของโลก เชื่อมโยงของเหตุการณ์ต่างๆ เข้าหากัน จึงเป็นวิธีคิดแบบใหม่ ซึ่งเป็นวิธีคิดแบบบูรณาการ

                                ผมพาเที่ยวรอบโลกมานี้ อยากจะกลับมาที่เด็ก นั่นคือ บอกให้รู้ว่าวิธีคิดของโลก    เปลี่ยนไป โลกเปลี่ยนไป สังคมเปลี่ยนไป นั่นคือสิ่งที่เป็นบริบทแห่งความคิดที่ปรับเปลี่ยนจากยุคพวกเรา ในสมัยเป็นเด็กอย่างชัดเจน กล่าวคือ คนมีอำนาจ ไม่ว่าจะเป็นอำนาจทางใดทั้งสิ้น ครูถือเป็นผู้มีอำนาจเหนือนักเรียน ผู้ที่มีอำนาจจะคิดจากตัวเองเป็นหลัก แล้วอนุญาต หรือสนใจ หรือเรียกหาความมีส่วนร่วมจากคนอื่นน้อยมาก นั่นคือยุคเก่าหรือยุคของเรา ผมเรียกว่า inside out แต่ปัจจุบันนี้เป็นยุคของ outside in ตรงข้ามกัน เป็นยุคที่การรวบรวมความคิด ความเห็นของบุคคลที่อยู่ในแวดวงเป็นหัวใจสำคัญของ ความสำเร็จในโลกยุคใหม่ ทางระบอบประชาธิปไตยเรียกว่า people participation คือประชาชน          มีส่วนร่วม ทางการเรียนการสอนคือนักเรียนเป็นศูนย์กลาง ไม่ใช่ครูอีกต่อไป นี่คือความเปลี่ยนแปลง   ส่วนทางธุรกิจ จากเดิมนักอุตสาหกรรมอยากผลิตอะไรก็ผลิตไป ขายได้แน่นอน เพราะมีนักอุตสาหกรรมน้อย มีผู้ต้องการบริโภคมาก แต่ปัจจุบันนี้ มีนักอุตสาหกรรมมาก การแข่งขันสูง ถ้านักอุตสาหกรรม     คิดแบบเดิมจะพัง ต้องไปถามว่าลูกค้าต้องการอะไร แล้วเขาซื้อได้ในราคาเท่าไร จึงมาออกแบบและ       คิดต้นทุนให้ได้ถึงจะอยู่รอด เห็นไหมว่าตรงข้าม นี่คือ outside in approach จาก inside out approach

                                เมื่อโลกเปลี่ยน สังคมเปลี่ยน ถ้าเราต้องการคนที่แสดงความคิดเห็นมาก เพื่อให้เกิด  ความรู้มากๆ หลักคือผู้นำจะทำอย่างไรจึงจะปลดปล่อยพลังสมองของคนในสังคมให้ได้ ครูจะทำอย่างไร    จึงจะปลดปล่อยพลังสมองเด็ก เพราะโลกเปลี่ยนแปลง ถ้าเราต้องการ outside in พลังสมองจะเป็นหัวใจสำคัญ

                                เมื่อสมัยก่อน เขาบอกว่าการอ่านออกเขียนได้ หรือ literacy ถือว่าสำเร็จ สมัยโบราณ  คนไทยอ่านออกเขียนได้ถือว่าประสบผลสำเร็จ แต่ปัจจุบันนี้ เรียกว่า global literacy คือการมี literacy ของสังคมโลก ซึ่งประกอบด้วย หนึ่ง ความรู้ด้านภาษาอังกฤษ  สอง ต้องการความรู้ในการใช้อินเตอร์เน็ต เพราะอินเตอร์เน็ตเป็นเครื่องมือสำคัญของโลก เป็นห้องสมุดโลก เป็นที่ access เข้าสู่ฐานข้อมูลจากทั่วโลก นั่นคือต้องการพลังความรู้ข้อมูลอินเตอร์เน็ต และที่มากยิ่งไปกว่านั้น คือสาม International culture คือการเข้าใจวัฒนธรรมนานาชาติ เหล่านี้คือสิ่งที่เราพึงปรารถนาว่าอยากได้เด็กรุ่นใหม่ที่รู้ ที่มี global literacy นั่นคือมีความรู้ภาษาอังกฤษ มีความรู้ทางอินเตอร์เน็ต มีความรู้ที่เป็นวัฒนธรรมสากล

                                เมื่อโลกเปลี่ยนแปลงเป็นไปในทิศทางนี้แล้ว ประกอบกับที่เรียกว่า digital divide คือความแตกต่างทางการใช้เครื่องมือสารสนเทศเป็นตัวขยายช่องว่างของความรู้และความไม่รู้ ซึ่งไปขยายหรือลดช่องว่างของโอกาสที่จะสร้างฐานะของคน นั่นคือ รายได้ หรือที่เรียกว่า ช่องว่างระหว่างความรวยกับความจนมีมากขึ้น แต่สามารถลดได้ด้วย ICT หรือ Information Communication Technology (เทคโนโลยีด้านข้อมูลสื่อสาร) ขณะเดียวกันก็สามารถขยายให้กว้างขึ้นได้อีก ถ้าหากความรู้และความไม่รู้เกิดขึ้นในสังคม

                                ความยากจนในวันนี้ ปัญหาหลักเกิดจากโอกาสในการเข้าหาแหล่งทุน และแหล่งความรู้ของคนที่ต่างกัน เมื่อมีความต่างกันตรงนี้ ทำให้คนไม่มีโอกาส คำว่า “โอกาส” สำคัญที่สุด ในสมัยที่ผมเป็นร้อยตำรวจเอก ผมสามารถแลกเช็คได้เพราะคนเชื่อว่าผมเป็นร้อยตำรวจเอก ผมคงไม่โกง บางคนก็ดู   โหงวเฮ้งเป็น และเห็นโหงวเฮ้งผมแล้วว่าผมไม่โกง จึงให้ผมแลกเช็คได้ พอมีความน่าเชื่อถือมากขึ้น      การแลกเช็คจากใบละแสน เป็นใบละล้าน ทั้งๆ ที่เช็คคือกระดาษเพียงแผ่นเดียว ยังไม่มีเงินอยู่ในธนาคาร แล้วค่อยไปหาเอาดาบหน้าเพื่อจะนำเงินเข้าธนาคารแล้วผ่านเช็ค แต่คนจนอยู่ต่างจังหวัด ใส่รองเท้าฟองน้ำ ใส่เสื้อผ้าขาดๆ ไปขอแลกเช็คสัก 5,000 บาท คงไม่มีใครให้แลก นั่นคือโอกาส แสดงให้เห็นว่าเขาไม่มีโอกาสที่จะเข้าไปสร้างอาชีพ สร้างรายได้ให้แก่ตนเอง และเขาก็ไม่มีโอกาสที่จะมีเงินส่งลูกเรียนหนังสือ   แล้ววันนี้ ไทยรัฐได้ให้โอกาสคนเหล่านี้มาก เป็นเวลาถึง 32 ปี เมื่อมีวิสัยทัศน์เช่นนี้ ผมจึงต้องเล่าให้ฟังว่าโลกไปในทิศทางนี้ แล้วเราจะทำอย่างไรกับสิ่งเหล่านี้

                                ผมย้อนกลับมาพูดเรื่องครูกับนักเรียนอีกครั้ง ครูต้องยอมรับ ผมเป็นคนที่ชอบพูด    ความจริง ซึ่งอาจจะทำให้มีคนไม่สบายใจบ้าง แต่ความจริงก็คือความจริง ถ้าเราถ้อยทีถ้อยอาศัย ไม่มี ความจริงไม่รู้จะแก้ไขปัญหาอย่างไร ความจริงคือว่า วิชาครูเป็นวิชาสุดท้ายของคนที่เรียนหนังสือเก่ง     เป็นส่วนใหญ่ แต่อาจมีร้อยละ 7-10 ที่ไม่มีโอกาสจะเรียนวิชาอื่น ถึงแม้เรียนหนังสือเก่ง ก็ต้องเลือกเรียนวิชาครู แต่ไม่มากนัก ส่วนใหญ่จะเลือกวิชาครูเป็นวิชาสุดท้าย ทำไมจึงเป็นอย่างนั้น เพราะว่า ถ้าคนที่คิดจะเป็นครูที่ดี ต้องเป็นครูที่มีอุดมการณ์ แต่ในชีวิตความเป็นจริง ครูต้องมีครอบครัวที่ต้องเลี้ยงดู แต่ครูเป็นอาชีพที่ต้องอดทน มีอุดมการณ์ และมีรายได้น้อยมาก เมื่อความเป็นจริงเป็นเช่นนี้ คนจึงเลือกเรียนวิชาครูเป็นวิชาสุดท้าย แล้วครูก็เป็นผลผลิตของระบบการศึกษาที่ล้มเหลวมาเกือบ 10-20 ปี

                                ฉะนั้น การจะให้ครูเก่ง คงจะต้อง retrain หรือฝึกกันอย่างหนัก ซึ่งเป็นหน้าที่ที่กระทรวงศึกษาธิการต้องรับอย่างมโหฬาร คือต้องฝึกครู ประกอบกับต้องปรับทัศนคติของครูที่จะเปลี่ยนจากตนเองเป็นศูนย์กลาง มาเป็นนักเรียนเป็นศูนย์กลาง ซึ่งไม่ง่าย แต่พูดง่าย ที่ภาษาอังกฤษเรียกว่า much easy said than done หรือพูดง่ายทำยาก นี่คือสิ่งที่ต้องเป็น afford ที่ต้องใช้เวลาไม่น้อยกว่า 4-5 ปี ไม่ใช่   ออกกฎหมายแล้วทำได้เลย และวันพรุ่งนี้ครูจะเปลี่ยนทัศนคติ ไม่จริง หลายคนมีความรักกฎหมายฉบับนี้มากและมั่นใจว่ากฎหมายฉบับนี้จะเปลี่ยนทุกอย่าง แต่กฎหมายฉบับนี้เป็นเพียงจุดเริ่มต้น เป็นจุดเริ่มต้น  ที่ดี ต้องชมเชย แต่ไม่ใช่ยาเม็ดเดียวที่กินแล้วรักษาโรคการสอนหนังสือไม่มีประสิทธิภาพให้มีประสิทธิภาพในวันรุ่งขึ้น นี่คือ afford ที่กระทรวงศึกษาธิการจะต้องทำต่อ คือการปรับทัศนคติของครู

                                โชคดีที่โรงเรียนไทยรัฐวิทยาทั้ง 101 โรงเรียน ได้รับการฝึกเพิ่มเติมจากกระทรวง     ศึกษาธิการ เพราะโรงเรียนไทยรัฐวิทยานอกจากจะสร้าง asset (สินทรัพย์) เรียบร้อยแล้ว ไม่จบ          ยังมีความรับผิดชอบที่อยากจะทำต่อเนื่อง สร้างให้เป็นโรงเรียนที่ดี สร้างให้นักเรียนจบมาแล้วเป็นผลิตผล  ที่ดีตามวิสัยทัศน์ที่ผู้อำนวยการได้กล่าวไปเมื่อสักครู่นี้ โรงเรียนที่อื่นคงได้จากกระทรวงศึกษาธิการโดยตรงเท่านั้น แต่โรงเรียนไทยรัฐวิทยาโชคดีได้รับเพิ่มเติม และยังมีเครื่องมือเพิ่มเติมอีก รวมทั้งมีการสัมมนา   เช่นนี้ทุกปี

                                ดังนั้น การเรียนการสอนยุคใหม่ ครูต้องปรับทัศนคติ ให้เข้าใจ ตระหนัก และยอมรับว่าเด็กรุ่นใหม่เป็นเด็กที่แม้ว่าระบบการศึกษาไม่ค่อยดี แต่เด็กได้รับข้อมูลเข้าสู่สมองมากกว่ารุ่นพวกเรามาก เพราะโลกยุคใหม่มีสื่อทุกประเภทที่เข้าถึงสมองเด็ก ดังนั้น เด็กมีข้อมูลในหัวมากกว่ารุ่นของพวกเรามาก แต่ทำอย่างไรกับข้อมูลที่มีอยู่ในหัวของเขา จะสร้างให้เขาเกิด positive thinking เกิดความคิดเชิงบวกและสร้างสรรค์ จะทำอย่างไรเพื่อให้เขาเข้าใจคำว่าบูรณาการ การคิดแบบเชื่อมโยง ไม่ใช่การคิดในมิติเดียว    ทำอย่างไรทำให้คิดเป็น ไม่ให้เขาท่องจำ แล้วในที่สุด เมื่อเขารับข้อมูลแล้ว เขา copy เขาไม่ apply นั่นคือ เขาได้รับข้อมูลมาแล้ว เขาก็นำข้อมูลเหล่านั้นมาลอกเลียนแบบอย่างง่าย โดยไม่ได้คำนึงว่าวัฒนธรรมต่างกัน วิถีชีวิตของคนไม่เหมือนกัน เขาคิดไม่เป็น

                                ฉะนั้น ถ้าครูมีทัศนคติที่จะเปลี่ยนให้นักเรียนเป็นศูนย์กลาง ครูเป็นคนอำนวย       ความสะดวกให้นักเรียนนั้น ครูเป็นคนท้าทายให้นักเรียนได้เรียนรู้ด้วยกัน เรียนรู้ร่วมกัน ครูก็เรียนรู้ไปกับนักเรียน นักเรียนก็เรียนรู้ไปกับครู สิ่งนี้ต่างหากที่เป็นวิธีการเรียนการสอนแบบใหม่ แล้วบางครั้ง          ครูต้องยอมรับว่าบางเรื่องนักเรียนรู้มากกว่าครู และต้องชื่นชมเขา สมัยที่ผมเป็นนักเรียนเตรียมทหาร     ผมดูครูพิสูจน์เอกลักษณ์วิชาตรีโกณ ผมดูแล้วผมเห็นว่าครูทำผิด ผมก็ชี้ว่าผิดตรงนี้ ครูก็โกรธผม       ผมควรจะได้เป็นนักเรียนบังคับบัญชา เพราะ rating ของผมอันดับหนึ่ง ผมสอบได้ที่หนึ่ง แต่ผมไม่ได้เป็นนักเรียนบังคับบัญชา เพราะไปชี้ข้อนี้กับครู แต่สมัยปัจจุบันนี้คงไม่เกิดขึ้นแล้ว สมัยนี้ ครูต้องกลับมา   บอกว่าดีมากและให้เป็นตัวอย่าง ต้องเรียนอย่างนี้ ซึ่งเป็นสิ่งตรงข้าม

                                ถามว่าทัศนคติเหล่านี้ครูต้องรับได้ ซึ่งเป็นสิ่งที่ครูต้องถามตนเอง ถ้าเรารับได้ เด็กจึงจะเก่ง ต้องสร้างให้เด็กเก่งด้วยการที่ให้เด็กปลดปล่อยพลังสมอง ซึ่งเป็นหัวใจสำคัญ เพราะสมองเหมือนมีด คือยิ่งลับยิ่งคม ถ้าไม่ลับก็ยิ่งโง่ ดังนั้น การปลดปล่อย การท้าทายพลังสมองของเด็ก ให้เด็กเรียนรู้        ให้เด็กทำในสิ่งใหม่ๆ เป็นสิ่งที่สำคัญ เด็กรุ่นปัจจุบันนี้มีพลังสมองมากเพราะข้อมูลที่เขารับ เขาจึงเป็น    คนที่ชอบท้าทายมากกว่าคนยุคพวกเรา การท้าทายเด็กสมัยนี้ เด็กยุคนี้ถูกท้าทายได้ทุกรูปแบบ เราต้องเปิดสิ่งท้าทายในทางสร้างสรรค์ให้กับเด็ก เพื่อเด็กจะได้ไม่ไปสู่การท้าทายในสิ่งที่ไม่สร้างสรรค์ อาทิเช่น เทคโนโลยี การให้เด็กเล่นคอมพิวเตอร์ การให้เด็กพัฒนาซอฟแวร์ของตนเอง เด็กตัวเล็กๆ ก็ทำได้       การท้าทายทางคอมพิวเตอร์ การท้าทายทางด้านศิลปะ

                                เด็กศิลปะถ้าให้เขาทำคณิตศาสตร์แล้วเขาทำไม่ได้ อย่าว่าเขาโง่ บางที่เขา bright มาก   แต่เป็นอีกทางหนึ่ง อย่าไปคิดว่าคน bright จะต้องคิดเลขเก่ง นั่นคือ ความเชื่อในสมัยโบราณ            คนถ้าคิดงานศิลปะเป็นต้องมี creativity (ความคิดสร้างสรรค์) ดังนั้น เขา bright ไปอีกทางหนึ่ง        แต่เรามองไม่เห็นความ bright ของเขา เราจึงกล่าวหาว่าเขาโง่ เพราะเรามองเห็นความ bright ด้านเดียว เราเอาตัวเราเองเป็นที่ตั้ง เราคิดว่าความ bright ต้องคิดเลขเก่ง

                                ดังนั้น การท้าทายทางด้านศิลปะ วัฒนธรรม ดนตรี กีฬา ความ bright ทางกีฬา        จะเห็นได้จาก นายไทเกอร์ วูดส์ แต่ถ้าอยู่ในประเทศไทยอาจจะเป็น แคท วูดส์ เพราะต้องเรียนคณิตศาสตร์ทุกเย็น กลับมาทุกเย็นต้องเรียนพิเศษ เพราะคณิตศาสตร์อ่อน ไม่มีเวลาไปไดร์ฟกอล์ฟ     แล้วไม่มีการเติบโตมาเป็นโปรกอล์ฟ ดังนั้น เราจะต้องเข้าใจว่า talent (ปฏิภาณ) ของเด็กมีหลายทาง       ไม่ใช่ทางใดทางหนึ่ง ถ้าผู้ใหญ่คิดบูรณาการไม่เป็น ถ้าผู้ใหญ่ยังคิดทีละมิติ เราจะไปพิพากษาว่าเด็กคนนี้   ไม่ได้เรื่อง เป็นการไม่เปิดช่องทางให้เด็กไปในหลายแนวทาง ฉะนั้น เด็กยุคใหม่เป็นเด็กชอบการท้าทาย ถามว่าผู้ใหญ่เข้าใจว่าจะท้าทายเด็กอย่างสร้างสรรค์อย่างไรบ้าง นั่นคือ อีกทัศนคติหนึ่งที่ต้องเปลี่ยน      ท่านจะต้องคำนึงถึงสิ่งเหล่านี้

                                ผมขอเล่าตัวอย่างสัก 2-3 ตัวอย่าง ตัวอย่างที่หนึ่ง ที่โรงเรียนบ้านสันกำแพง เดิมทีเดียวเรานำเด็กประถมศึกษาปีที่ 4 มาเรียนการใช้คอมพิวเตอร์ สอนการทำอินเตอร์เน็ต สร้าง web page     สมัยผมตั้งพรรคการเมือง ผมเปิดอบรมเด็กอายุระหว่าง 10-14 ปี ทางอินเตอร์เน็ต ซึ่งใช้เวลาเพียง 9      ชั่วโมง ก็สามารถออกแบบ web page เป็น ใช้อินเตอร์เน็ตเป็น แสดงว่าเรื่องอย่างนี้ไม่ยากอย่างที่เราคิด  ผู้ใหญ่เองก็ต้องใช้เวลาต่ำกว่า 9 ชั่วโมง ถ้าอดทนนั่งอยู่หน้าคอมพิวเตอร์ ทีนี้เด็กเหล่านี้ถูกฝึกจนในที่สุดออกแบบ web page มา ดร. นิโกร ฟรอนเต จาก MIT Media Labs ซึ่งเราจ้างเขามาช่วยให้คำปรึกษา ได้เห็นแล้วตกใจว่าเด็กต่างจังหวัดทำไมจึงมีความสามารถไม่แพ้เด็กนิวยอร์ค เห็นไหมว่าเมื่อเด็กเกิดมาแล้ว สมองมีความใกล้เคียงกัน แต่อยู่ที่การพัฒนาเขาต่างหาก ให้มีความแตกต่างหลังจากการพัฒนา แต่บางที เราไม่มีโอกาสพัฒนาเขา แน่นอนเรื่องของกายภาพ อาหารการกิน ก็เป็นส่วนหนึ่งในการพัฒนาสมอง     คุณชวน หลีกภัย ได้แนะนำนมโรงเรียน ซึ่งเป็นสิ่งที่ดี แต่ภายหลัง นมโรงเรียนเกิดคอร์รัปชั่นกันมาก     นมบูดมาก ผสมนมผงสำหรับสุนัขบ้าง การพัฒนาการของสมองจึงแย่ ฉะนั้น เรื่องนี้จึงเป็นเรื่องที่เราจะต้องช่วยเหลือกันต่อไป

                                ภายหลังเราให้เด็กเรียนการใช้โปรแกรมซอฟแวร์ micro world คือโลกใบน้อย ซึ่งมี    วิธีการคือ นำวิชาทุกวิชาที่เด็กจะเรียนไปยำใน data base นี้ แล้ววันนี้อยากเรียนอะไร เด็กสามารถเลือกเรียนได้ตามสบาย วันนี้อยากเรียนคณิตศาสตร์ ก็คลิกคณิตศาสตร์ขึ้นมา วันนี้อยากเรียนวิชาสังคมศาสตร์ ก็คลิกสังคมศาสตร์ขึ้นมา เด็กสามารถเลือกเรียนได้ตามใจชอบ แล้วเรียนเพียงครึ่งชั่วโมงอยากเปลี่ยนไปเรียนวิชาอื่นก็ได้ เพราะหลักสูตรทั้งหมดบรรจุใน data base ตัวนี้ ปรากฏว่า จากเด็กที่ไม่อยากมาโรงเรียน กลายเป็นว่ามาแต่เช้าแล้วไม่อยากกลับบ้าน เพราะสิ่งที่เขาเรียนมีความสนุก และมีสาระทั้งหมด ซึ่ง       ดร. ชัยอนันต์ เรียกว่าเพลิน คือการใช้ play and learn รวมกันเป็นเพลินคือการเล่นและเรียนรวมกัน  ภายหลัง โรงเรียนต้องเปิดแต่ละชั้น ต้องมีหนึ่งห้องเป็นการเรียนโดยคอมพิวเตอร์ ตอนนี้เกิดปัญหาว่า   ห้องหนึ่งรับนักเรียนได้เพียง 40 คน ต้องแย่งกันเรียน โรงเรียนบ้านสันกำแพงเป็นโรงเรียนที่ผมเรียน     ในสมัยเด็กๆ ผมให้การสนับสนุน ปรากฏว่าเด็กที่เรียนทางด้านนี้ เป็นเด็กที่มีบูรณาการสูง

                                โรงเรียนดรุณสิกขาลัยก็เป็นอีกที่หนึ่งที่ผมให้การสนับสนุนเช่นกัน อยู่ที่เทคโนโลยี     ราชมงคล บางมด ให้เด็กประถมศึกษาปีที่ 1-3 เรียนด้วยกัน คือนำหลักสูตรทั้งสามชั้นปีมารวมกัน แล้วให้เด็กเรียนด้วยกัน ในลักษณะ Activity based learning คือการเรียนแบบ learning by doing นั่นเอง คือเรียนไปมีกิจกรรมไป และเกิดการคิดที่เป็นบูรณาการ ยกตัวอย่างเช่น การสอนทำคุกกี้ เด็กจะเรียนรู้คณิตศาสตร์ไปในตัว เพราะต้องชั่งน้ำหนักแป้ง ต้องใส่ผงฟูเท่าไร จะได้คุกกี้กี่แผ่น เรียนวิชาเคมีไปในตัว เรียนเรื่องของฟิสิกส์ เพราะต้องคำนวณความร้อนกี่องศาเซลเซียส ถ้าอบมากจะเป็นอย่างไร              และเรียนภาษาอังกฤษ โดยพูดกันเป็นภาษาอังกฤษ ได้ technical term ปรากฏว่าเด็กเก่งและกล้ามาก  ผมสัมภาษณ์เด็กและผู้ปกครอง ว่าเด็กเป็นอย่างไรเมื่อเรียนโรงเรียนเดิม แล้ววันนี้เป็นอย่างไร            วันนี้กล้าแสดงออก กล้าที่จะพูด และวิธีคิดเปลี่ยนไปหมด เพราะเป็นการเรียนแผนใหม่

                                ส่วน constructionism labs ที่จังหวัดลำปาง เป็นศูนย์ train ครูจังหวัดลำปาง      เรื่องการสอนแบบบูรณาการ เรื่องการสอนแบบ learner learning คือ student center ไม่ใช่ครูเป็น  ศูนย์กลาง นั่นคือสอน train ครูในจังหวัดลำปางทั้งหมด ซึ่งเป็นของ กศน. ทำได้ดี ภายหลังได้ discipline ออกไปที่บ้านหรุ บ้านหรุเป็นชุมชนแห่งแรกที่มีการทำ e–commerce สินค้าชุมชนเข้าสู่ระบบ              e–commerce

                                ตัวอย่างเหล่านี้แสดงให้เห็นว่า ปัจจุบันนี้มีหลายอย่างที่เกิดขึ้น ซึ่งมีค่าใช้จ่ายไม่มากมาย เพียงแต่ว่าครูต้องพร้อมที่จะเปลี่ยน เพราะเด็กพร้อมที่จะรับอยู่แล้ว ถ้าครูพร้อมที่จะเปลี่ยน และคิดว่า   ไม่ได้เก็บความรู้ไว้สอนพิเศษ อยากจะให้เด็กเต็มที่ แล้วครูท้าทายด้วยการนำบทเรียนใหม่ๆ มาให้เด็ก    ซึ่งเป็นสิ่งที่น่าสนใจ

                                ที่บ้านโป่งมีโรงเรียนหนึ่งที่ครูนำเด็กไปสอนในแปลงมะระ สอนแบบเดียวกัน            คือได้ภาษาอังกฤษ ได้วิชาเกษตร แต่ครูที่โรงเรียนบ้านโป่งนี้ หลังจากจบประถมศึกษาปีที่ 6 แล้วต้องเรียนมัธยมศึกษาในสายปกติ ตอนปีแรกๆ เด็กมีปัญหาเพราะเป็นการเรียนการสอนคนละระบบ พอปีที่สอง   เด็กเริ่มปรับตัวได้ ปรากฏว่าพอปีที่สามเด็กที่สอบได้คะแนนสูงเป็นเด็กที่มาจากโรงเรียนนี้ทั้งหมด         แต่ปรากฏว่าครูถูกย้ายไปแล้ว

                                ผมพยายามเล่าให้ฟังว่าวันนี้ครูต้องพร้อมจะปรับทัศนคติ และเต็มใจที่จะเรียนหรือ willing to learn ผมขอกลับมาที่ตนเอง วันนี้ ถ้าเมื่อไรที่เราบอกว่าเรารู้แล้ว เราเก่งแล้ว คือน้ำเต็มแก้ว    ที่เราจะไม่สามารถรับอะไรใหม่ๆ ได้เลย แต่ถ้าวันนี้เราคิดว่าโลกนี้มีอะไรต้องเรียนรู้อีกมาก ที่เราคิดว่า     เรารู้แล้วนั้น เรายังรู้น้อยมาก เราจะมีความรู้ใหม่ๆ อีกมาก

                                ฉะนั้น วันนี้ ผู้บริหารก็ดี ครูก็ดีต้องเข้าใจว่า หลักบริหารคือต้องให้คนในองค์กร         มีส่วนร่วม ต้องปลดปล่อยพลังสมองของคนในองค์กรให้เขาได้คิด ให้เขาได้แสดงออก และให้เขาได้บอกกับเราว่า need คืออะไร การแก้ไขปัญหาคืออะไร ปัญหาขององค์กรคืออะไร ตรงนั้น คือการบริหาร         แล้วท่านต้องปรับทัศนคติที่จะให้ครูยอมรับว่าเด็กรุ่นใหม่มีพลังสมองที่ดี ต้องท้าทายเขา และลับมีดสมองของเขาให้คมตลอดไป ท่านต้องเป็นพี่เลี้ยง ให้กำลังใจ ให้เขาพูด ให้เขาคิด

                                สิ่งที่ท่านผู้อำนวยการพูดเมื่อสักครู่นี้เรื่องวิสัยทัศน์ว่า ต้องให้รักท้องถิ่น ต้องให้มี       ภูมิปัญญาท้องถิ่น นั่นคือสิ่งที่เป็นจุดแข็งของประเทศไทย เป็นต้นทุนทางสังคมของไทย เป็น social capital (ต้นทุนทางสังคม) ที่เราทิ้งไม่ได้ แต่วันนี้เสียหายไปมาก เราต้องกลับไปซ่อมที่รากภูมิปัญญา     แล้วต่อยอดไปสู่การเปลี่ยนแปลงของโลกใหม่ เพื่อให้ภูมิปัญญานั้นสามารถใช้ได้กับโลกที่เปลี่ยนแปลงไป

                                ผมชื่นใจที่ราชภัฏหลายแห่งสามารถรักษาวัฒนธรรม เฉพาะอย่างยิ่งทางภาคอีสาน       เขานำวัฒนธรรมที่ดีมาสอน ทำให้เด็กรุ่นใหม่เล่นโปงลางเป็น เซิ้งเป็น การแต่งกาย อย่างไรก็ตาม ต้องเข้าใจมากกว่านั้น แล้วสิ่งนั้นคืออะไร ยกตัวอย่างดีไซน์เนอร์ ดอนนา การันต์ นำดีไซน์ของไทย ปากีสถาน จีน แขวนรวมกันที่ผนัง แล้วให้ดีไซน์เนอร์ ไปนั่งเขียนใหม่ จากตัวละ 200-300 บาทของเรา กลับมาเป็นตัวละ 5,000-7,000 บาท เขาเรียกว่า redesign (ออกแบบใหม่) สิ่งเหล่านี้เป็นสิ่งที่ต้องสั่งสมในเด็กรุ่นใหม่      แล้วเด็กรุ่นใหม่จึงจะเริ่มมี creativity (ความคิดสร้างสรรค์) การจะสั่งสมต้องทำอย่างไร ท่านต้อง challenge (ท้าทาย) ท่านต้องสร้าง แต่อย่าคิดว่าท่านจะต้องเป็นคนกำหนดให้เด็กคิดตามท่าน คิดว่าวันนี้เราต้องการเรียนรู้ไปกับเด็ก ครูจะไม่ใช่ศูนย์กลางอีกต่อไป แต่ครูต้องเป็นผู้อำนวยการที่จะให้เด็กเรียนรู้ร่วมกัน และครูจะเรียนรู้ด้วย ทัศนคติต้องท่องไว้ให้ดี และต้องยอมให้เปลี่ยนให้ได้ บางวันจะกลับไป    แบบเดิมต้องเตือนตนเองแล้วกลับมาแบบใหม่

                                ผมคงจะเล่าให้ฟังเบื้องต้น และขอเรียนอีกอย่างว่าขณะนี้รัฐบาลกำลังเร่งนำเอาอินเตอร์เน็ตเข้าสู่โรงเรียนมัธยมศึกษาให้เสร็จสิ้นภายในปีนี้ หรือต้นปีหน้าเป็นอย่างช้า และอีกสองปีต่อไป โรงเรียนประถมศึกษาจะได้อินเตอร์เน็ตทั้งหมด เพราะสิ่งนี้คือนโยบายของรัฐบาลที่จะให้โรงเรียนประถมศึกษาและโรงเรียนมัธยมศึกษาได้มีอินเตอร์เน็ตให้ครบก่อนที่รัฐบาลนี้จะครบเทอม จะพยายามเต็มที่     เพื่อที่จำเป็นอย่างยิ่งที่จะต้องนำแหล่งความรู้ไปสู่เด็ก ไม่ว่าเด็กจะอยู่ที่ไหนก็ต้องให้โอกาสเขา ถ้าเด็กเหล่านี้ไม่มีโอกาสเราก็ไม่สามารถจะพัฒนา the best and the brightest ซึ่งมีอยู่เต็มไปหมด ช้างเผือกทั้งหลาย เพราะโลกข้างหน้านี้ เราจะต้องตามล่าหา the best and the brightest ให้มากที่สุด และนำ the best and the brightest เหล่านั้นมาสร้างคัมภีร์ที่ดีๆ เพื่อช่วยสังคมส่วนใหญ่ ซึ่งอาจมีความฉลาด ความเก่ง ไม่เท่ากัน ต้องดึงมาให้ได้มากๆ

                                วันนี้ ผมต้องยอมรับว่า ผมมีช่องว่างระหว่างวัย หรือ generation gap ความเข้าใจ    ของผมในวันนี้กับเด็กอายุต่ำกว่า 30 ปี มีช่องว่างทางวัฒนธรรมของคนยุคใหม่ ซึ่งเราจะต้องเรียนรู้อีกมาก จะต้องรู้จากเขา ฉะนั้น ต้องพูดคุยกับเขา และฟังเขาให้มาก เราจึงจะรู้ว่าเขาคิดอย่างไร เราจึงจะปรับตัว  ของเรา ปรับนโยบายของประเทศให้ไปในทิศทางที่สอดรับกับคนรุ่นต่อๆ ไป อย่าให้ขาดตอน

                                สุดท้ายก่อนจบ ผมขอชื่นชมวิสัยทัศน์และมุทิตาจิตอันแน่วแน่ มั่นคงของคุณกำพลฯ   ซึ่งได้รับการสืบทอดต่อโดย คุณหญิงปราณีตศิลป์ วัชรพล และลูกๆ ทุกคน รวมทั้งผู้บริหารไทยรัฐทุกคน เพื่อที่จะทำให้โรงเรียนไทยรัฐวิทยาเป็นสถานที่ผลิตเด็กรุ่นใหม่ให้เป็นผลิตผลตามวิสัยทัศน์อันพึงประสงค์ และเป็นประโยชน์ต่อทั้งระบบการศึกษาและการพัฒนาประเทศ ผมขอให้พวกท่านทั้งหลาย ผู้อำนวยการ โรงเรียน ได้สนองเจตนารมณ์ของท่าน และพัฒนามาตรฐานของโรงเรียนท่าน ด้วยความทุ่มเทเป็นพิเศษมากกว่าหน้าที่ทั่วไป ให้โรงเรียนนี้เป็นโรงเรียนตัวอย่าง เป็นโรงเรียนที่ดีสมตามเจตนารมณ์ของผู้ก่อตั้ง    ต่อไป

                                ผมขออวยพรให้การสัมมนาครั้งนี้ประสบความสำเร็จตามที่ตั้งใจไว้ และขอให้          ท่านทั้งหลายประสบแต่ความสุข ความเจริญ โดยทั่วกัน และผมขอเปิดการสัมมนา ณ บัดนี้               ขอขอบคุณครับ

------------------------------------------

ฝ่ายประชาสัมพันธ์และเผยแพร่ สำนักโฆษก

อภิญญา ตันติรังสี /ถอดเทป/พิมพ์

ดวงฤดี รัตนโอฬาร /ตรวจ