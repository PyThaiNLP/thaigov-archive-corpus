คำกล่าวของ พ.ต.ท.ทักษิณ  ชินวัตร  นายกรัฐมนตรี

ในรายการ  “นายกฯ ทักษิณคุยกับประชาชน”

ทางคลื่น F.M. 92.5   สถานีวิทยุกระจายเสียงแห่งประเทศไทย

เวลา 08.00 น.  วันเสาร์ที่  2 มีนาคม 2545

 

สวัสดีครับพี่น้องประชาชนที่เคารพรักครับ

                                วันนี้เป็นวันเสาร์ที่ 2 มีนาคมครับ  เช่นเคยครับวันนี้ผมจะเดินทางไปจังหวัดร้อยเอ็ดมีงานที่โน้นเกี่ยวกับการจัดงานนิทรรศการปล่อยนกให้ฟ้า  คืนสัตว์ให้ป่า   คืนปลาให้น้ำ  ก็คงได้พบกับพี่น้องเกษตรกรชาวจังหวัดร้อยเอ็ด  สัปดาห์ที่ผ่านมานั้นเป็นสัปดาห์ที่ทำงานส่วนใหญ่ด้านงานเกษตรเยอะเหลือเกินครับ

 

เร่งแก้ปัญหาการจ้างเรือขุดหัวสว่านขนาด 28 นิ้ว จำนวน 3 ลำ ของกรมเจ้าท่า 

                                วันจันทร์ที่  25 กุมภาพันธ์ที่ผ่านมาเป็นวันประชุมคณะรัฐมนตรี เนื่องจากว่าวันที่ 26 กุมภาพันธ์เป็นวันมาฆบูชา  เลยเลื่อนการประชุมคณะรัฐมนตรีมาเป็นวันจันทร์ที่ 25 กุมภาพันธ์ครับ   ก็คงจะขอเล่าเรื่องที่สำคัญ ๆ เป็นบางเรื่องครับ   เรื่องแรกคณะกรรมการเร่งรัดประสานงานการจ้างเรือขุดหัวสว่านขนาด 28 นิ้ว จำนวน 3 ลำ ของกรมเจ้าท่า  หรือเราเรียกว่าเรือเอลลิคอตต์ฯ  คือบริษัท  เอลลิคอตต์ฯ รับจ้างต่อเรือให้เรา  แต่เสร็จแล้วเรื่องนี้เกี่ยวพันกับปัญหาเรื่องของบริษัท เอลลิคอตต์ฯ เกิดจะล้มละลายขึ้นมา  เอาเงินเราไปแล้วก็ไม่ทำงาน  คือทำได้น้อย 20-30%  ทีนี้เจ้าหน้าที่ของเราไปจ่ายเงินเกินกว่างวดงานที่เขาทำก้าวหน้า     ก็ค่อนข้างจะเสียเปรียบมาก  ตอนนี้บริษัทก็อยู่ระหว่างจะยื่นตัวเองเป็นผู้ล้มละลาย   อยู่ระหว่างเจ้าหนี้ทั้งหลายกำลังเข้าไปดูว่าจะเฉลี่ยทรัพย์สินกันอย่างไร  เจ้าหนี้ที่สำคัญก็คือธนาคารเพื่อการส่งออกและนำเข้าของสหรัฐอเมริกา  ซึ่งเป็นเจ้าหนี้คนหนึ่งและเป็นผู้ค้ำประกันด้วย  ก็เข้ามาไกล่เกลี่ยกับประเทศไทยว่า  เราจะทำอย่างไรถึงจะให้ประเทศไทยเสียหายน้อยที่สุดคือได้เรือกลับมาและมาต่อเพิ่มเติมที่ประเทศไทย   เราอาจจะต้องเสียหายบ้าง   ผมก็ให้ใช้วิธีการเจรจากันให้บรรเทาความเสียหายให้น้อยที่สุด  แต่ว่าในที่สุดแล้วควรจะได้เรือมาใช้งาน  โดยอาจจะต้องเสียเงินมากกว่าที่เคยเสียไปบ้าง  ก็คงจะไม่มากนัก  แต่คนที่ทำผิดก็ต้องถูกลงโทษ  เลยมอบหมายให้กระทรวงคมนาคมว่า ถ้าหากมีหลักฐานที่ปรากฏชัดเจนว่าบุคคลนั้นประมาทเลินเล่อไม่รักษาผลประโยชน์ของประเทศชาติ  ซึ่งจะทุจริตหรือไม่ทุจริตนั้นอีกขั้นหนึ่ง  ขั้นแรกก็ควรจะใช้อำนาจทางการบริหารลงโทษไปก่อน  ส่วนทางด้านการทุจริตหรือไม่ทุจริตนั้นเรื่องอยู่ในคณะกรรมการป้องกันการทุจริตแห่งชาติหรือป.ป.ช.  ก็ให้ ป.ป.ช.ว่าไป  ก็ได้กำชับและให้เร่งการเจรจาให้เสร็จ  เพราะไม่เช่นนั้น  เมื่อบริษัท เอลลิคอตต์ถูกเจ้าหนี้เข้าไปยึดแล้วดีไม่ดีเราอาจจะได้เหลือคืนมาน้อย ได้ส่วนที่สำเร็จน้อย  ไปฟ้องเรียกค่าค้ำประกันก็ได้น้อยไม่พอ ขอให้เร่งแก้ปัญหาในส่วนนี้  ก็ถือว่าเป็นความเสียหายที่ต่อเนื่องมาจากการที่ได้มีการว่าจ้างกันไปนานแล้ว  พอดีเข้ามาจึงได้พบว่าเป็นปัญหาก็ต้องเร่งแก้กัน

 

การแก้ไขปัญหาอุตสาหกรรมนมทั้งระบบ 

                                อีกเรื่องที่คณะรัฐมนตรีได้รับทราบคือการแก้ไขปัญหาอุตสาหกรรมนมทั้งระบบ  ตอนที่ผมเข้ามาเป็นรัฐบาลได้ประมาณสักไม่ถึงเดือน  ก็มีการขอยืมเงินหมุนเวียนเพื่อไปรับซื้อนมช่วงโรงเรียนปิดเทอม  ในอดีตเวลาปิดเทอมเมื่อไหร่นมจะล้นตลาด  เอามาเทหน้ากระทรวงเกษตรฯ บ้าง  ก็มาขอกู้ยืมเงิน 500 ล้านบาท  ผมก็เลยถามเขาว่า  เราผลิตนมได้ปีละเท่าไหร่  และเราซื้อนมเพื่อให้เด็กดื่มในโรงเรียนปีละเท่าไหร่ ก็ปรากฏว่านมผลิตได้น้อยกว่าที่ซื้อแล้วยังมีการบริโภคนมทั่วไปอีกต่างหาก  เบ็ดเสร็จแล้วหมายความว่ากำลังการผลิตของเราน้อยกว่าความต้องการถึง 3 เท่า  ผมก็สงสัยว่าทำไมนมเหลือนำมาเททิ้ง  ต้องใช้เงินค้ำประกัน  และราคานมก็ต่ำมาก   จึงมีการจัดประชุมเชิงปฏิบัติการแก้ไขปัญหานมทั้งระบบ   เวลานี้พี่น้องประชาชน   เชื่อมั๊ยครับว่า วัวที่เกษตรกรเลี้ยงตอนนี้ขาดตลาด  หมายความว่าขายหมดไม่มีเหลือและราคาแพงขึ้นอีกหลายบาทต่อกิโล   ก็เป็นผลจากการทำงานร่วมกันของทั้งระบบ  เมื่อก่อนนี้ต่างคนต่างอยู่ต่างคนต่างทำ  ก็เลยเป็นปัญหา   ซึ่งอันนี้ไม่นับว่าการทุจริตคอรัปชั่นจากการซื้อนมโรงเรียน  เอาแค่เรื่องของการไม่มีประสิทธิภาพในการทำงานร่วมกันของส่วนราชการที่ต่างหน่วยกัน  และการประสานงานกับภาคชุมชน ภาคเกษตรกร ก็ทำให้สามารถแก้ไขปัญหาได้ระดับหนึ่ง  วันนี้ก็ถือว่าดีมากไม่กู้ยืมเงินของรัฐบาลไปเป็นเงินหมุนเวียนอีกแล้ว  ขณะเดียวกันนมที่เกษตรกรเลี้ยงวัวโคนมก็ขายหมด  ก็เป็นความก้าวหน้า  จัดได้ว่าเป็นยุทธศาสตร์ในการแก้ไขปัญหานมทั้งระบบอย่างต่อเนื่อง จะได้ไม่ต้องแก้ไปแก้มา

 

ประกาศให้ปี 2545 เป็นปีแห่งการรณรงค์ด้านสหกรณ์

                                วันอังคารที่ 26 กุมภาพันธ์   เป็นวันหยุด  ผมได้ไปเปิดงานวันสหกรณ์แห่งชาติที่มหาวิทยาลัยธรรมศาสตร์ ศูนย์รังสิต เพื่อที่จะเปิดให้ปี 2545 เป็นปีแห่งการรณรงค์ด้านสหกรณ์  ก็ได้บรรยายพิเศษให้พี่น้องสมาชิกสหกรณ์ทั่วประเทศ  3,000  คน  ถึงเรื่องนโยบายภาครัฐในการสนับสนุนกระบวนการสหกรณ์ในประเทศไทย  ก็บอกเขาว่ารัฐบาลได้จัดสรรงบประมาณ 800 ล้านบาทให้กับกระทรวงเกษตรและสหกรณ์  เพื่อเข้าไปติดตามงานสหกรณ์ให้มีความเข้มแข็ง และมีการใช้เทคโนโลยีสมัยใหม่เชื่อมโยงกัน  โดยที่อยากเห็นทุกสหกรณ์มีเวบไซต์ของตัวเองเพื่อจะได้ทำธุรกรรมซื้อขาย แลกเปลี่ยนสินค้า การประมูล จะได้ถูกลงและขายสินค้าได้ดีขึ้น  แลกเปลี่ยนสินค้ากันระหว่างสหกรณ์ต่อสหกรณ์   ซึ่งเป็นสหกรณ์ที่ผลิตสินค้าแต่ละตัวไม่เหมือนกัน  ก็ได้ให้แนวทางเขาไปและให้เชื่อมโยงสหกรณ์กับโครงการหนึ่งตำบล  หนึ่งผลิตภัณฑ์ของรัฐบาล   รัฐบาลพยายามจะใช้นโยบายยุทธศาสตร์ที่จะให้เกิดความเข้มแข็งของชุมชนอย่างเต็มที่  ให้ชุมชนเกิดการรวมตัวกันเพื่อสร้างเศรษฐกิจของชุมชน สร้างเศรษฐกิจให้ตัวเอง

 

การจัดตั้งศูนย์บริการและถ่ายทอดเทคโนโลยีการเกษตรประจำตำบล  เพื่อให้คำปรึกษาแก่เกษตรกร

                                และวันพุธที่  27 กุมภาพันธ์ก็ไปเรื่องเกษตรอีกเช่นกัน   ไปงานประชุมสัมมนาเรื่อง "กลไกชุมชนในการฟื้นฟูอาชีพเกษตรกรหลังการพักชำระหนี้  ผ่านศูนย์บริการและถ่ายทอดเทคโนโลยีการเกษตรประจำตำบล”    รัฐบาลก็ให้งบประมาณกับกระทรวงเกษตรและสหกรณ์ เพื่อไปขยายการจัดตั้งศูนย์บริการและถ่ายทอดเทคโนโลยีการเกษตรประจำตำบล  สรุปแล้วคือการไปตั้งคลินิกทางการเกษตรประจำตำบล  เพื่อที่จะให้เกษตรกรมาปรึกษาว่าสิ่งที่ทำอยู่ปัจจุบันคืออาชีพเดิม  เป็นอาชีพที่สามารถพัฒนาปรับปรุงให้มีรายได้ดีกว่านี้หรือไม่  ถ้าไม่ดีจะเปลี่ยนเป็นอาชีพใหม่มั๊ย  หรือควรจะมีอาชีพเสริมหรือไม่  เพราะผมได้ตั้งเป้าว่าอยากจะเห็นเกษตรกรมีรายได้ครอบครัวละไม่น้อยกว่า 10,000 บาทต่อเดือน หรือปีละ 120,000  บาทได้มั๊ย  ถ้าหากว่าครอบครัวไหนยังมีอาชีพที่มีรายได้ไม่พอเพียงก็ต้องคิดว่าจะมีอาชีพเสริมแนะนำเขามั๊ย  ซึ่งจะไปเชื่อมโยงกับโครงการหนึ่งตำบล  หนึ่งผลิตภัณฑ์  เชื่อมโยงกับโครงการกองทุนหมู่บ้าน  และเชื่อมโยงกับการให้บริการคลินิกถ่ายทอดเทคโนโลยีการเกษตรประจำตำบล   ก็จะนำความรู้ที่ได้มีการทดลองวิจัย  เช่น  โครงการหลวง  โครงการพระราชดำริ ผลงานการวิจัยต่าง ๆ ที่เราเสียเงินไปวิจัยกันเยอะแยะ แต่ไม่ได้รับการถ่ายทอดถึงประชาชน  ก็จะเอาคลินิกเหล่านี้ไปไว้ประจำที่ตำบล  เพื่อจะให้ประชาชนที่เป็นเกษตรกรเป็นชุมชนได้มาปรึกษาและมาหาทางที่จะปรับปรุงให้เขามีคุณภาพในการผลิต  คุณภาพในการทำอาชีพที่มีรายได้ให้พอเพียงให้มากที่สุด   ก็มีประชาชนมาทั้งด้านเกษตรตำบล  องค์การบริหารส่วนตำบล   ผู้นำชุมชน ตัวแทนเกษตรกร  ผู้ว่าราชการจังหวัด มาร่วมประมาณ 16,000 คน  ซึ่งผมได้บอกว่ารัฐบาลได้จัดสรรงบประมาณไว้แล้ว  4,600  กว่าล้านบาท ให้กระทรวงเกษตรฯ  ไปทำหน้าที่ฟื้นฟูอาชีพให้เกษตรกร 915,000 คน   ซึ่งเป็นการเน้นว่าจะให้คำปรึกษาช่วยเหลือเป็นรายบุคคล  เพื่อจะได้เห็นชัดแต่ละคนที่มีปัญหาต่างกัน  สอนแม้กระทั่งเรื่องการทำบัญชี  เขาจะได้รู้ว่าเขาลงทุนอะไรเท่าไหร่และควรจะได้กำไรเท่าไหร่  

 

วางยุทธศาสตร์ด้านการเกษตรเน้นภาคการปฏิบัติให้มากขึ้น

                                วันที่ 28 กุมภาพันธ์ก็เชิญรัฐมนตรีว่าการ  รัฐมนตรีช่วยว่าการกระทรวงเกษตรและสหกรณ์  ปลัดกระทรวง  อธิบดี  ข้าราชการชั้นผู้ใหญ่ของกระทรวงเกษตรฯ  มารายงานสถานการณ์ด้านการเกษตรของไทยปี 2545  และก็มาเล่ายุทธศาสตร์และแผนงานการใช้งบประมาณให้ผมฟังในช่วงแผนพัฒนาเศรษฐกิจและสังคมแห่งชาติ  ฉบับที่ 9  ว่ากระทรวงเกษตรฯ คิดอย่างไร มียุทธศาสตร์อย่างไรที่จะทำให้เกษตรกรมีชีวิตที่ดีขึ้น  ปกติแล้วจะไม่มียุทธศาสตร์ว่ากันเป็นปี ๆ ไป  แต่ผมบอกว่าไม่ได้ต่อไปนี้ต้องวางยุทธศาสตร์แล้วมาเล่าให้ผมฟัง ถ้าผมเข้าใจเห็นด้วยและมีกระบวนการไปทำยุทธศาสตร์โดยที่ให้ประชาชนได้มีส่วนร่วม  ได้ไปศึกษาปัญหาประชาชนอย่างแท้จริง  ผมก็จะอนุมัติเงิน  กระทรวงเกษตรฯ  ทำค่อนข้างพอใช้ได้นะครับ  ถือว่าเป็นการทำครั้งแรก  ก็มีการแนะนำให้ไปปรับปรุงให้เกิดความชัดเจนในการปฏิบัติมากขึ้น ไม่เช่นนั้นมันเป็นภาพกว้าง ๆ แต่ว่าพยายามเน้นภาคปฏิบัติให้มากขึ้นว่า  ในพืชเศรษฐกิจแต่ละตัวเราจะมียุทธศาสตร์ในการพัฒนาปรับปรุงให้เกิดผลผลิตต่อไร่มากขึ้นอย่างไร  และจะมีการพิจารณาต่อเนื่องถึงเรื่องการแปรรูปหลังการเก็บเกี่ยวอย่างไร  และการที่จะทำให้ประชาชนได้เลือกปลูกในสิ่งที่ถนัดและเหมาะสมภูมิศาสตร์ในพื้นที่นั้น  เรื่องของน้ำเรื่องของดิน  อันนั้นเป็นเรื่องที่ได้เน้นเพิ่มเติมเข้าไป  กระทรวงเกษตรฯ  ก็จะได้รับงบประมาณเพื่อฟื้นฟูชีวิตเกษตรกรไทย  ซึ่งเราตั้งเป้าไว้ว่าทำอย่างไรถึงจะให้เขามีรายได้ไม่น้อยกว่าครอบครัวละ 10,000 บาท  คนที่มีรายได้น้อยกว่านี้ก็ต้องเข้าคลินิกกันหน่อยเพื่อจะให้แนวทางในการแก้ไขกับเขานะครับ

 

หากรวม ทศท.เข้ากับ กสท.  จะเป็นบริษัทโทรคมนาคมที่เข้มแข็งที่สุด 

                                บ่ายวันพฤหัสบดีที่  28 กุมภาพันธ์   ผมได้ประชุมร่วมกับรองนายกรัฐมนตรีปองพล      อดิเรกสาร   รองนายกรัฐมนตรีและรัฐมนตรีว่าการกระทรวงการคลังสมคิด  จาตุศรีพิทักษ์ รัฐมนตรีว่าการกระทรวงคมนาคม  ประธานกรรมการองค์การโทรศัพท์แห่งประเทศไทย  ประธานการสื่อสารแห่งประเทศไทยและผู้อำนวยการของทั้งสองฝ่าย  ก็ได้พูดกันโดยที่เขามารายงานให้ผมฟังว่า  กระทรวงคมนาคมมีนโยบายที่ให้องค์การโทรศัพท์ฯ และการสื่อสารฯ  ไปศึกษาว่า  ถ้าจะรวมกันแล้วจะได้ประโยชน์อย่างไร         จะรวม ๆ อย่างไร  เขาก็มาสรุปให้ผมฟังเพื่อให้มั่นใจว่านโยบายที่กระทรวงคมนาคมกำหนดนั้นเป็นนโยบายที่น่าจะเป็นประโยชน์กับประเทศชาติ ประชาชนและพนักงาน  เขาก็มาสรุปฟังนะครับ สื่อหลายฉบับไปเขียนว่าผมสั่งให้ยุบรวมกันของหน่วยงาน   ความจริงไม่ได้สั่งนะครับ  มันเป็นเรื่องนโยบายที่กระทรวงคมนาคมเขามีอยู่  และเป็นเรื่องที่พูดกันมานาน  กระทรวงคมนาคมก็เลยไปศึกษา  ทั้งศึกษาเองและจ้างที่ปรึกษามาศึกษา    ก็พบว่า  ถ้าหากตามแผนเดิมการสื่อสารฯ  กับการไปรษณีย์แยกออกจากกัน การสื่อสารฯ จะเหลือพนักงานประมาณ 6,000 คน การไปรษณีย์จะเหลือพนักงานประมาณ 16,000 คน แล้วไปรษณีย์จะขาดทุน          ปีหนึ่งประมาณ 1,000 กว่าล้านบาท   ซึ่งต้องให้รัฐสนับสนุนเพราะว่าเป็นกิจการที่เป็นบริการประชาชนส่งจดหมาย ขึ้นค่าแสตมป์  ประชาชนจะเดือดร้อน อันนั้นก็เป็นเรื่องหนึ่งที่พักไปเพราะไม่ได้เข้าตลาดหลักทรัพย์ฯ  ส่วนอีกบริษัทหนึ่งคือการสื่อสารฯ  ก็จะมีพนักงาน 6,000 คน บริษัทนี้ก็เตรียมจะเข้าตลาดหลักทรัพย์ฯ   แต่ว่าบริษัทนี้สิ่งที่เหลือคือโทรศัพท์ทางไกลระหว่างประเทศ   ถ้าเปิดเสรีใครก็ทำโทรศัพท์ทางไกลระหว่างประเทศได้  รายได้ของการสื่อสารฯ  ก็จะมีแต่ลดลงไม่มีเพิ่มขึ้น  เพราะฉะนั้น  หุ้นที่เข้าตลาดหลักทรัพย์ฯ        ก็มีแต่จะแย่ลง  ทำให้ไม่แข็งแรงในอนาคต  วันนี้อาจจะดูแข็งแรงกำไรดี  แต่อนาคตถ้าเปิดเสรีแล้ว     การสื่อสารฯ จะได้รับผลกระทบมากที่สุด เพราะฉะนั้น   องค์การโทรศัพท์ฯ ซึ่งจะได้รับผลกระทบน้อยมากจากการเปิดเสรีและมีความแข็งแรงแล้ว  แต่องค์การโทรศัพท์ฯ ไม่มีด้านของโทรศัพท์ทางไกลระหว่างประเทศ  ถ้าเอาสองอันมารวมกันก็จะทำให้เป็นบริษัทที่มั่นคงแข็งแรงมาก  แล้วทั้งสองบริษัทก็จะมีใบอนุญาตครบทุกอย่างที่สามารถเป็นบริษัทโทรคมนาคมที่เข้มแข็งที่สุด  และมูลค่าการตลาดก็จะเพิ่มขึ้นเรื่อย  เมื่อดูแล้วเป็นอย่างนั้นผมก็ไม่ขัดข้อง  องค์การโทรศัพท์ฯ  กับการสื่อสารฯ เขาก็ไปศึกษาวิธีรวมกัน  และเรื่องนี้เขาคุยกับพนักงานเขาเป็นส่วนใหญ่  เขาก็ไปศึกษาวิธีรวมกันว่าจะใช้วิธีอย่างไร โดยใช้กฎหมายอะไร  แล้วเขาจะมาสรุปให้เสร็จภายใน 30 วัน  ถึงจะมีกระบวนการ  สรุปให้เสร็จนี่หมายถึงว่าแนวทาง   ก็จะทำให้เราได้รัฐวิสาหกิจที่เข้าจดทะเบียนในตลาดหลักทรัพย์ฯ สองอันรวมกันมีมูลค่าการตลาดประมาณ 2 แสนล้านบาท  จริง ๆ  แล้วก็เป็นการกระจายหุ้นในตลาดหลักทรัพย์ฯ  แต่มีราคาอ้างอิงที่เป็นมูลค่าการตลาดเป็นใบหุ้นที่สามารถอ้างอิงเป็นสินทรัพย์ได้   เพราะวันนี้ที่ผ่านมาเราพยายามแก้ปัญหาหนี้  คำว่าหนี้ตัวเดียวมันแก้ยาก  มันต้องแก้ทั้งมีสร้างสินทรัพย์และลดหนี้และก็เพิ่มรายได้  ต้องทำทั้งสามอย่าง  วิธีนี้ก็เลยเป็นวิธีการที่จะให้เห็นว่าประเทศไทย  รัฐบาลไทย  ประชาชนไทยเรามีสินทรัพย์  ซึ่งเป็นรัฐวิสาหกิจที่เพิ่มเข้าไปในตลาดหลักทรัพย์ฯ อีก 2 แสนล้านบาท  ทั้งหมดมันเป็นประโยชน์ที่ทำให้บริษัทโทรคมนาคมของประเทศไทยเราเข้มแข็งใหญ่ที่สุด  ถึงแม้จะมีการแข่งขันจากนักลงทุนต่างชาติในอนาคตข้างหน้าหรือการแข่งขันภายในประเทศก็ตาม  แต่ว่าตรงนี้จะเข้มแข็งเพราะว่ามีครบทุกอย่าง และพนักงานก็จะได้รับสวัสดิภาพสวัสดิการที่ดีไม่มีปัญหา  ไม่เดือดร้อนเพราะเข้มแข็ง  นั่นก็เป็นทิศทางโทรคมนาคมของรัฐ

 

ไทยกับเกาหลีเหนือเจรจาทวิภาคีที่เป็นประโยชน์ร่วมกันในหลายเรื่อง

                                วันพฤหัสบดีที่  28  กุมภาพันธ์เช่นกัน   รัฐบาลได้ต้อนรับนายคิม  ยอง นาม  ประธานสภาบริหารสูงสุดของสภาประชาชนสูงสุด  แห่งสาธารณรัฐประชาธิปไตยประชาชนเกาหลี หรือเราเรียกว่าเกาหลีเหนือ    มาเยือนประเทศไทยอย่างเป็นทางการระหว่างวันที่  28 กุมภาพันธ์ – 3 มีนาคม    เมื่อวานนี้ก็ได้นำนายคิม  ยอง  นาม เข้าเฝ้าฯ  พระบาทสมเด็จพระเจ้าอยู่หัว  ได้มีการเจรจาเรื่องของทวิภาคีระหว่างไทยกับเกาหลีเหนือในหลายเรื่องที่เป็นประโยชน์  คือ  เราจะทำการค้าระบบหักบัญชี   มีการแลกเปลี่ยนสินค้าซึ่งกันและกัน  ทางเกาหลีเหนือก็มีสินค้าบางตัวที่เราน่าจะใช้ประโยชน์ และจะมีความร่วมมือทางวิทยาศาสตร์และเทคโนโลยี   ทางวิทยาศาสตร์บางส่วนเกาหลีเหนือก้าวหน้า  แต่บางส่วนเขาอาจจะล้าหลังมาก  เราก็ต้องไปดูว่าอันไหนที่เป็นประโยชน์ที่น่าจะทำงานร่วมกันและเกิดประโยชน์ร่วมกันได้ ก็จะไปเน้นตรงจุดนั้น  และทางเกาหลีเหนือค่อนข้างให้ความสนใจมากในเรื่องของบทบาทการเมืองระหว่างประเทศ  ซึ่งอาจจะเป็นประเทศที่สามารถที่จะช่วยเหลือในการเจรจาการเมืองระหว่างประเทศด้วยกันได้ในอนาคต    และการมาเยือนครั้งนี้ก็มีการลงนามในข้อตกลงหลายเรื่อง  เช่น  ข้อตกลงด้านส่งเสริมและคุ้มครองการลงทุน  ข้อตกลงเรื่องการแลกเปลี่ยนข่าวสารความร่วมมือระหว่างสำนักข่าวไทยกับสำนักข่าวของเกาหลีเหนือ  ความร่วมมือด้านวัฒนธรรม 

 

ใช้พลังสตรีในการส่งเสริมโครงการหนึ่งตำบล หนึ่งผลิตภัณฑ์ 

                                เมื่อวานนี้วันศุกร์ที่ 1 มีนาคม   ผมได้ไปเปิดงาน พลังสตรี  พลังสร้างสรรค์ผลิตภัณฑ์สู่สากล   นั่นก็คือเป็นการใช้พลังสตรีในการส่งเสริมโครงการหนึ่งตำบล หนึ่งผลิตภัณฑ์  ซึ่งกรมพัฒนาชุมชนเป็นคนจัดขึ้น โดยใช้กลุ่มอาชีพสตรีจาก 75 จังหวัด มาร่วมกัน  บทบาทสำคัญของผู้หญิงในการที่จะทำเรื่องของหนึ่งตำบล หนึ่งผลิตภัณฑ์  มีบทบาทสูงมาก  เพราะส่วนใหญ่แล้วงานเหล่านี้จะเป็นงานละเอียดอ่อน  มีความ         อดทน ใช้งานฝีมือทักษะมากเหมือนกัน  ผู้หญิงก็จะมีบทบาทสำคัญ  ซึ่งเป็นสิ่งที่ดีเนื่องจากว่าจะเป็นอาชีพเสริมของครอบครัวได้  บางครอบครัวอาจจะถือเป็นอาชีพหลัก  บางครอบครัวอาจจะเป็นอาชีพเสริม  เพื่อจะไปผนึกกับเรื่องของกองทุนหมู่บ้านและก็ทำให้ชุมชนนั้นมีรายได้สูงขึ้นนอกเหนือจากการทำอาชีพเกษตร    เป็นหลัก

 

อินโดนีเซีย มาเลเซียและไทยร่วมกันแก้ปัญหาราคายางพาราอย่างเบ็ดเสร็จ 

                                เมื่อวานนี้ตอนเที่ยงเรื่องนี้เป็นเรื่องที่อยากจะเล่าให้พี่น้องประชาชนฟังอีกเรื่องหนึ่งคือเรื่องยางพารา  ก็เป็นเวลาหลายปีมากที่ความตกลงพยายามที่จะร่วมมือกันระหว่างอินโดนีเซีย  มาเลเซียและไทย แล้วก็ไม่ค่อยสำเร็จ  อาจจะเป็นเพราะว่าขาดความชัดเจนในทิศทางหรือว่าต่างคนต่างระแวงกันหรือเปล่า      และก็ทำให้ความร่วมมือตรงนี้ไม่สำเร็จ   จากการที่เดินทางไปเยือนประเทศต่าง ๆ ก็ได้บอกไว้  แล้วในที่สุดก็ได้เชิญรัฐมนตรีที่เกี่ยวกับยางทั้งสองประเทศคือรัฐมนตรีการค้าและอุตสาหกรรมของอินโดนีเซีย นางรินี       มาเรียนี  โซวันดี  และรัฐมนตรีอุตสาหกรรมขั้นประถมภูมิของมาเลเซียคือ  ดาโต๊ะเสรี  ดร.ลิม เคง ยิค        สองคนมานั่งรับประทานอาหารกลางวันกับผมที่ทำเนียบรัฐบาลเมื่อวานนี้  ก็มีรองนายกรัฐมนตรีพิทักษ์    อินทรวิทยนันท์  รัฐมนตรีช่วยว่าการกระทรวงเกษตรและสหกรณ์  (นายประพัฒน์  ปัญญาชาติรักษ์)  ปลัดกระทรวงเกษตรฯ  นั่งคุยกันถึงเรื่องที่จะแก้ปัญหายางพาราอย่างเบ็ดเสร็จ  เพราะว่าปัญหายางพาราเป็นเรื่องที่แปลกมาก  เราเป็นประเทศที่ผลิตยางได้มากที่สุดในโลก ที่ 2 คืออินโดนีเซีย ที่ 3 คือมาเลเซีย  มาเลเซียเขาไม่หนักใจเท่าไหร่เพราะเขาแปรรูปเยอะ  แต่อินโดนีเซียกับไทยสองประเทศแย่งกันขายยางถูก ๆ  คนซื้อยางก็มีอยู่ 5-6 รายใหญ่ ๆ  เสร็จแล้วเราเป็นผู้ผลิต  เราเป็นผู้เก็บสต็อก  และเราก็ขายขาดทุนตลอดเวลา  มันเป็นเรื่องที่ประหลาดมากไม่น่าจะเกิด  ก็เลยเชิญ 3 ประเทศมาคุยกัน  3 ประเทศก็มานั่งคุยกัน  ผมบอกว่าเอาอย่างนี้ดีมั๊ย เราตั้งองค์กรขึ้นมาจะเป็นบริษัทหรืออะไรก็แล้วแต่ เราลงขันกัน 3 ประเทศตามสัดส่วนของผลผลิตทางยางพารา  ก็ตกลงกันว่าไทย 2 ส่วน  อินโดนีเซีย 1.5 ส่วน และมาเลเซีย 1 ส่วน  เรามารวมกัน  แล้วเสร็จแล้วเราถือว่าเรารับซื้อยางได้ทั้งหมด 3 ประเทศ แล้วจะขายยางออกจาก 3 ประเทศนี้ออกจากที่เดียวคือบริษัทนี้  เพื่อให้เราสามารถกำหนดราคายางให้เกษตรกรทั้ง 3 ประเทศได้  เพื่อไม่ให้เกษตรกรของเราขายยางขาดทุน  แล้วเราก็ไปกำหนดราคาขายได้  เรามีข้อแม้กันว่าราคาขายที่กำหนดนั้นจะต้องไม่สูงเกินไปจนไปบีบให้ผู้ผลิตที่แปรรูปยางทั้งหลาย  เช่น  ไปทำยางรถยนต์ หรือไปทำอย่างอื่น  ต้องเกิดการคิดต้องใช้ยางสังเคราะห์แทนยางจริง และเราก็ไม่ควรจะให้ราคาต่ำอย่างทุกวันนี้ที่เกษตรกรต้องขาดทุนกันมาเป็นเวลาสิบ ๆ ปี  ถ้าหลักการเป็นอย่างนี้ก็เท่ากับว่าสิ่งที่เกิดขึ้น คือการเรียกร้องความเป็นธรรมคืนให้กับเกษตรกรผู้ผลิตยางของทั้ง                3 ประเทศที่ถูกพ่อค้ากดราคาทำให้เขาต้องลำบากมานาน   ซึ่งเรื่องนี้ได้คุยกันกับผู้ซื้อขาย  เขาบอกว่าทุกวันนี้เขาสามารถซื้อยางได้สูงกว่านี้  แต่บังเอิญว่าวันนี้ดูแล้วผลผลิตมันเหลือก็เป็นธรรมดาที่เขาจะต้องซื้อถูก  เพราะฉะนั้น  ถ้าตั้งองค์กรนี้ขึ้นมาหรือเป็นบริษัทขึ้นมา  ก็จะทำให้สามารถที่จะควบคุมสต็อก ปล่อยผลผลิตออกสู่ตลาดเท่าที่ความต้องการของตลาด ไม่ได้ปล่อยจนเกิน  จนผลสุดท้ายเราต้องเป็นทั้งคนเก็บสต็อก            ทั้งคนขายของถูก  อันนี้ก็จะทำให้ยางพาราราคาดีขึ้นแน่  และราคายางพารานี้จะสามารถดีและยืนได้ตลอดไปไม่มีการวูบวาบเหมือนในอดีต เพราะว่าไม่เช่นนั้นจะมีการแอบขาย  ไทยแอบขายบ้าง  อินโดนีเซียแอบขายบ้าง  ก็เลยทำให้ยางล้นตลาดราคาก็เลยถูก  ก็ถือว่าเป็นข่าวดีของชาวสวนยางทั้งหมด  ผมมั่นใจครับว่าต่อไปนี้ถ้าทำวิธีนี้แล้วราคายางจะไม่มีตกต่ำอีกแล้ว  ก็ได้ตกลงกันว่าจะจัดการตั้งองค์กรนี้ขึ้นมาภายใน 30 วัน  หลังจากนั้นเราจะประกาศราคายางเป็นระยะ ๆ และก็จะมีกลไกการรับซื้อโดยที่จะให้พ่อค้ายางทุกวันนี้เข้ามามีส่วนร่วม  แต่ไม่สามารถไปกดราคาไปกำหนดราคาประชาชนอย่างทีผ่านมาทุกวันนี้  เพราะเขาเองก็อาจจะถูกกดราคาจากผู้รับซื้อรายใหญ่จากต่างประเทศอีกทีก็แล้วแต่  แต่ทั้งหมดนี้จะมีการขายยางเพื่อการส่งออกต่างประเทศนี้จากที่เดียวจุดเดียว  จุดอื่นใครจะมาขายต้องมาขายผ่านจุดนี้เหมือนกัน  เพราะฉะนั้น  ราคายางจะไม่มีการเอายางไปขายถูก ๆ ในตลาดอีกต่อไป   อันนี้ก็เป็นการแก้ปัญหาที่เบ็ดเสร็จ

                                และในระยะยาวต้องแก้ปัญหายางที่การดูปริมาณการเพาะปลูกเพื่อไม่ให้เกินต่อความ   ต้องการของตลาดโลก มากไปก็ต้องเปลี่ยนพันธุ์พืช  อันที่สองต้องมีการแปรรูปยางพาราให้มากที่สุดในแต่ละประเทศเราจะร่วมมือกันส่งเสริมกันศึกษาวิจัยร่วมกัน  เพื่อที่จะให้เกิดการแปรรูปยางพาราเพื่อใช้ในประเทศแต่ละประเทศด้วยตัวเองให้มากหน่อย  และจะดึงปริมาณยางดิบที่จะออกสู่ตลาดโลกให้เหลือปริมาณพอ ๆ กับความต้องการของตลาดโลก  ราคายางก็จะได้ดีอย่างถาวร  ก็เรียนให้พี่น้องได้รับทราบนะครับ

 

ขอให้ทุกฝ่ายหยุดวิพากษ์วิจารณ์กรณียกเลิกวีซ่าห้ามเข้าประเทศกับผู้สื่อข่าวนิตยสาร

ฟาร์อีสเทิร์นฯ       

                                ก็คงจะมีอีกเรื่องที่เล่าให้ฟังสั้น ๆ ก็คือเรื่องกรณีผู้สื่อข่าวนิตยสารฟาร์อีสเทิร์น  อีโคโนมิค  รีวิว  ถูกขึ้นบัญชีดำห้ามเข้าประเทศไทย  ความจริงแล้วเป็นการใช้อำนาจบริหารที่ยกเลิกวีซ่าห้ามเข้าเมืองกับคนบางคนที่ถือว่าเป็นบุคคลที่ไม่พึงประสงค์ก็ได้  ซึ่งจริง ๆ แล้วถ้าบุคคลเหล่านี้ไม่ใช่ผู้สื่อข่าวก็เป็นเรื่องปกติที่ทุกประเทศเขาทำกัน  อย่างบางทีเด็กนักเรียนเราอยากจะไปเรียนหนังสือที่สหรัฐฯ  ไปขอวีซ่าเขา ๆ ปฏิเสธออกมา  เขาอ้างว่าฐานะไม่ดีพอ  เราก็ไม่มีสิทธิ์ ไม่เคยไปร้องอะไรเลย  ก็เป็นเรื่องธรรมดา  ทีนี้บังเอิญว่าเป็นผู้สื่อข่าวก็ร้องหนักหน่อย   แต่จริง ๆ แล้วก็ต้องมาดูอีกว่าเรื่องนี้เป็นเรื่องที่ส่วนราชการเขาก็ใช้อำนาจของเขาตามกฎหมาย  เพราะเขามีอำนาจตามกฎหมาย  ถ้าบุคคลนั้นมาอยู่ในประเทศแล้วไม่ได้สร้างประโยชน์ให้กับประเทศไทย  เท่านั้นยังไม่พอยังสร้างความสับสน  ทำให้เกิดผลกระทบต่อความมั่นคง  กระทบต่อสถาบัน  อันนี้เขามีสิทธิโดยชอบธรรมที่จะทำ  แต่ว่าก็มีหลายฝ่ายออกมาพูดกัน  ฝ่ายการเมืองบ้าง  สื่อมวลชนบ้าง  กลุ่มต่างๆ บ้าง  ขอร้องเถอะถ้าเมื่อไหร่มันมีปัญหาอย่างนี้  มันเป็นเรื่องของชาติบ้านเมือง  การเมืองการไม่ชอบกัน ไม่ชอบหน้าผม หรือว่าเพราะต้องทำหน้าที่การเมือง หยุดสักพักเอาเรื่องชาติมาก่อน  เรื่องนี้หยุดไปก่อนให้เจ้าหน้าที่บ้านเมืองเขาทำหน้าที่ของเขาไปตามกฎหมาย ไม่ต้องไปพูดให้เกิดความสับสน  ยิ่งพูดไปก็มีแต่ทำให้ประเทศเสียหายมากกว่า  เพราะฉะนั้น   ที่ชอบพูดชอบด่า  เลิกพูดเลิกด่าเอาที่มันไม่กระทบต่อชาติ       ดีกว่า อันนี้ขอร้องกันเลย  ปล่อยให้ทุกอย่างเป็นไปตามกลไกของระบบ เจ้าหน้าที่ของเขาก็ต้องทำหน้าที่ของเขา  เขาไม่ทำหน้าที่ของเขา ๆ ก็ผิดกฎหมาย  ก็ปล่อยให้เขาทำหน้าที่ไปการเมืองหยุดก่อน  สื่อมวลชนบางกลุ่มที่ไม่ค่อยชอบผมก็หยุดก่อน  เอาไว้ให้พ้นจุดนี้แล้วค่อยว่ากัน   เอาไว้ว่ากันตอนที่ไม่กระทบต่อชาติแล้วกัน  ก็ขอร้องกัน ผมอ่านดูผมมีความรู้สึกว่าความเป็นชาติของเราอยู่ตรงไหน  เรื่องนี้เราถูกกระทบเรื่องของภาพพจน์ประเทศ  เรื่องของสถาบัน  เราทำไมไม่หันหน้าเข้าหากัน  หยุดทะเลาะกันก่อน ถ้าเรื่องที่ไม่เกี่ยวไม่กระทบต่อชาติจะทะเลาะกันก็ว่ากันทีหลังไม่เป็นไร 

 

รัฐบาลนำผลงานครบรอบ 1 ปีมาประมวลและจัดพิมพ์เป็นรูปเล่มเสนอต่อรัฐสภา

                                อีกเรื่องที่มีการพูดกันคือเรื่องการแถลงผลงานของรัฐบาลครบรอบ 1 ปีต่อรัฐสภา  แถลงผลงานครบรอบ 1 ปีไม่ได้หมายความว่าจะต้องวันครบ 1 ปีจะต้องไปแถลง  ไม่ใช่อย่างนั้นนะครับ  มันไม่ใช่เป็นวันสำคัญทางศาสนาหรือวันสำคัญอะไรที่จะต้องใช้วันนั้นเป็นวันที่ต้องไปพูด  ซึ่งเป็นเรื่องที่ครบ 1 ปีก็จะเอาผลงานทั้งหมดประมวลและพิมพ์และส่งสภาอ่านล่วงหน้า แล้วประธานสภาผู้แทนฯ ก็จะบรรจุเข้าระเบียบวาระเพื่อรายงานให้สภารับทราบ  ก็เหมือนรายงานขององค์กรอิสระทั้งหลายเมื่อครบ 1 ปีก็ทำส่ง  ทำเสร็จเมื่อไหร่ขอให้ส่งแต่ขอให้เร็วหน่อย  นั่นหลักการมันคือแค่นั้น  เหมือนกับรายงานประจำปีของบริษัทที่จดทะเบียนในตลาดหลักทรัพย์ฯ  คือเขาก็มีเวลาให้หลังจากครบปีแล้วกี่วันโดยประมาณ  คงไม่ใช่วันเป๊ะครบแล้วก็ทำ อันนี้หลายคนก็ออกมาพูด ตอนนี้รัฐบาลกำลังจัดพิมพ์เป็นรูปเล่ม  เพื่อไปรายงานที่สภา  ทั้งสองสภาคือสภาผู้แทนราษฎรและวุฒิสภา  สภาจะรับทราบเฉย ๆ ก็ได้  สภาจะซักถามก็ได้  จะอภิปรายด้วยก็ได้    กติกาเป็นอย่างนั้นนะครับ   อันนี้ต้องอธิบายให้ทราบ  เดี๋ยวพูดกันคนละทีแล้วจะไม่ทราบกัน   ก็เป็นไปตามรัฐธรรมนูญมาตรา 88 คือบอกว่าไม่จำเป็นต้องแถลงด้วยวาจา  รัฐบาลเพียงแต่ส่งรายงานให้สภา  จากนั้นสภาจะรับทราบหรือจะอภิปรายก็เป็นเรื่องของสภาแล้ว

 

ขอให้พี่น้องประชาชนใน 12 จังหวัด 14 เขตเลือกตั้งออกไปใช้สิทธิเลือกตั้ง

                                วันพรุ่งนี้เป็นวันเลือกตั้งซ่อมสมาชิกสภาผู้แทนราษฎรแทนตำแหน่งที่ว่าง  ก็อยากจะขอให้พี่น้องประชานชนที่อยู่ใน 12 จังหวัด 14 เขตเลือกตั้ง  ได้ไปใช้สิทธิกันเยอะ ๆ อย่าเพิ่งเบื่อหน่ายประชาธิปไตย  อย่าเพิ่งเบื่อหน่ายการเลือกตั้งซ่อมบ่อย ๆ เพราะนี่เป็นกติกาตามรัฐธรรมนูญใหม่  เมื่อ กกต.ประกาศให้เลือกตั้งใหม่ก็ต้องเลือกตั้งใหม่ อันนี้ก็อยากจะขอร้องให้พี่น้องประชาชนทั้งหลายที่อยู่ในเขตเลือกตั้ง 14 เขต 12 จังหวัดนั้นได้กรุณาไปใช้สิทธิเลือกตั้งกันอย่างเต็มที่ให้มาก ๆ เพื่อให้ประชาธิปไตยมีความหมาย  ให้ตัวแทนของประชาชนที่ไปใช้สิทธินั้นมีน้ำหนักมากพอที่จะตัดสินการเลือกตั้งผู้แทนของท่าน  เพื่อให้รักษาระบบของประชาธิปไตยให้เข้มแข็งต่อไป  ก็ขอวิงวอนให้พี่น้องใช้สิทธิให้เต็มที่นะครับ

 

                                วันนี้ผมขอรบกวนเวลาของพี่น้องประชาชนเท่านี้ก่อนครับ  ขอบคุณมากครับ สวัสดีครับ

 

----------------------------------------

ฝ่ายวิเคราะห์ข่าว  สำนักโฆษก

จินตนา/ถอดเทป/พิมพ์