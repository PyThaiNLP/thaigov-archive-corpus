คำกล่าว ของ พ.ต.ท.ทักษิณ  ชินวัตร นายกรัฐมนตรี

ในพิธีเปิดการประชุมสัมมนา เรื่อง มาตรฐานแรงงานเพื่อการส่งออก

ณ ตึกสันติไมตรี ทำเนียบรัฐบาล

วันที่ 21 กุมภาพันธ์ 2545 เวลา 09.15 น.

 

------------------------------------------
 
ท่านรองนายกรัฐมนตรี

ท่านรัฐมนตรีว่าการกระทรวงแรงงานและสวัสดิการสังคม

ท่านรัฐมนตรีช่วยว่าการกระทรวงแรงงานและสวัสดิการสังคม

ท่านประธานกรรมาธิการแรงงานวุฒิสภา

ท่านกรรมาธิการแรงงานสภาผู้แทนราษฎร

ท่านปลัดกระทรวงแรงงานและสวัสดิการสังคม

และท่านผู้มีเกียรติที่เข้าร่วมสัมมนาทุกท่าน

 

                                ผมมีความยินดีที่ได้มาเป็นประธานในพิธีเปิดการประชุมสัมมนาเรื่องมาตรฐานแรงงานเพื่อการส่งออก  ที่กระทรวงแรงงานและสวัสดิการสังคมจัดขึ้นในวันนี้  คงต้องยอมรับว่าประเทศไทยเป็นประเทศที่พึ่งพาการส่งออกค่อนข้างมาก  ซึ่งเรามียอดของการส่งออกประมาณ 2.7 ล้านล้านบาท  ยอดการส่งออกของเรานับว่าเป็นประมาณ 65 % ของ GDP (ผลิตภัณฑ์มวลรวมประเทศ) ซึ่งทำให้เราจะต้องดูแลเรื่องนี้เป็นอย่างดี  ถึงแม้ว่าเราจะพยายามพัฒนาเศรษฐกิจภายในประเทศเพื่อให้เติบโตขึ้นมาใกล้เคียงกับเศรษฐกิจของการส่งออก  เพื่อให้ได้สมดุลกันประมาณ 50/50 ในระยะยาว  แต่ไม่ใช่เป็นการลดการส่งออก  แต่ทั้งนี้เราจะต้องเพิ่มศักยภาพของ GDP เราทั้ง 2 ส่วน  ท่านที่เคารพครับ  วันนี้เราได้ยินบ่อย ๆ ถึงเรื่องการกีดกันการค้าที่ไม่ใช่เป็นภาษีอากร  และนับวันจะมากและรุนแรงมากขึ้น  เขาเข้ามายุ่งแม้กระทั่งเรื่องการเลี้ยงไก่  ไก่ถ้าเลี้ยงในขนาดของกรงที่เล็กเกินไปเขาถือว่าเป็นการทรมานไก่ระหว่างเลี้ยง  เพราะฉะนั้นไก่จะต้องมีขนาดของกรงที่พอดี  เมื่อเลี้ยงแล้วจะเอาไปฆ่าก็ไม่ว่ากัน  แต่สรุปแล้วว่าระหว่างเลี้ยงนี้ต้องไม่มีการทรมานไก่  นี่คือสิ่งที่ถูกกำหนดขึ้นในโลกสมัยใหม่  เราจะไปบอกว่าเขากีดกันก็ไม่เชิง  แต่เราก็บอกว่าเราศิวิไลซ์ขึ้นก็ไม่แน่ใจ  แต่ที่แน่ ๆ คือว่าสิ่งเหล่านี้จะเกิดขึ้นเรื่อย ๆ ฉะนั้นเราต้องปรับตัว  ถ้าตราบใดที่เรายังต้องพึ่งพาการส่งออกเราต้องปรับตัว 

                                สมัยก่อนการมองมนุษย์ไม่เหมือนสมัยนี้  มนุษย์ถูกให้คุณค่ามากขึ้น  เพราะวันนี้ความสามารถในการผลิตขึ้นอยู่กับภาวะจิตใจและสมอง  ซึ่งเกี่ยวข้องกับจิตใจของมนุษย์ในการที่จะผลิต  สมัยก่อนเริ่มต้นตั้งแต่ทฤษฎีของเฟดเดอริก ดับบลิว เทเลอร์ มีการคิดค่าจ้างเป็น Piece rate system มีการศึกษาการเคลื่อนไหวของมนุษย์ว่าการเคลื่อนไหวลักษณะไหน  การส่งของลักษณะไหน  ทำงานลักษณะไหนถึงจะทำให้เกิดประสิทธิภาพสูงสุด  เรียกว่า Motion study นั่นคือทฤษฎีเริ่มแรกของการบริหารโรงงาน  หรือการบริหารการผลิต  แต่ต่อมาทุกคนเริ่มมีความรู้สึกว่าเรามองมนุษย์เป็นเครื่องจักรมากเกินไป   ไม่ได้มองภาวะจิตใจของมนุษย์     จึงมีนักทฤษฎีคนใหม่ชื่อเอลตัน  เมโย ได้ไปศึกษา  เขาเรียกว่า How torn study ที่โรงไฟฟ้าของ General Western Electric  จึงได้พบภาวะของจิตใจ  ได้ทดลองการปิดเปิดไฟในการทำงาน  เพื่อให้มนุษย์ได้มีความรู้สึกว่าการเปลี่ยนแปลงเหล่านั้นเรามีความรู้สึกแคร์ความรู้สึกของมนุษย์  ของคนงานในโรงงาน  คนงานในโรงงานก็มีความรู้สึกผูกพันกับโรงงาน  มีความรู้สึกที่จะทำงานด้วยความทุ่มเทมากขึ้น ด้วยภาวะจิตใจที่รักสถาบันมากขึ้น  จึงเกิดการพัฒนาอย่างต่อเนื่อง  เมื่อก่อนนี้สิ่งเหล่านี้ได้นำไปเพื่อประสิทธิภาพของการผลิตเป็นหลัก  แต่ต่อมาได้คำนึงถึงสภาวะของคำว่าสิ่งแวดล้อม  สิทธิมนุษยชน  นั่นคือการพัฒนาขึ้นมาอีกขั้นหนึ่งของความเป็นอารยธรรมของโลก  เพราะฉะนั้นเราเองก็จำเป็นอย่างยิ่งที่จะต้องเตรียมตัวและปรับตัว  เพื่อให้สิ่งเหล่านี้เป็นที่ยอมรับในมาตรฐาน  แต่ผมเชื่อว่าประเทศไทยอยู่ในระดับมาตรฐานค่อนข้างสูง  ถ้าเปรียบเทียบกับประเทศกำลังพัฒนาทั้งหลาย  เราก็คงต้องพัฒนาต่อไป  มันเป็นลักษณะของทฤษฎีกาลักน้ำครับ  เป็นทฤษฎีซึ่งสิ่งที่ดีกว่าเหนือกว่าก็จะได้ประโยชน์กว่า ได้เปรียบกว่า  เพราะฉะนั้นเราเองจะต้องพัฒนาฝีมือแรงงานของเรานอกจากสภาวะแวดล้อมทั้งหลาย  เรื่องของจิตใจเรื่องของสิ่งแวดล้อม  สภาวะการทำงานแล้ว  ทักษะซึ่งเราจะต้องพัฒนาขึ้นไป 

                                ผมเคยพูดไว้เมื่อประมาณปี 2532 ถ้าผมจำไม่ผิด  ผมไปสัมมนาเรื่องของแรงงานที่จุฬาลงกรณ์มหาวิทยาลัย  ในวันนั้นก็มีท่านชวน  หลีกภัย  ผม คุณธีรยุทธ ฯ ด้วย  วันนั้นผมยังอยู่ภาคธุรกิจ  เขาถามว่า 15 ปีข้างหน้าแรงงานไทยจะเป็นอย่างไร  ผมบอกว่าแรงงานไทยจะต้องยกระดับขึ้นมาเป็นแรงงานที่มีทักษะ  แล้วประเทศเพื่อนบ้านของเราซึ่งมีการพัฒนาระดับการพัฒนาทางเศรษฐกิจช้ากว่า  ก็จะรับแรงงานที่ไม่มีความชำนาญไป  นั่นคือการพัฒนาที่จะต้องตามมา  ในวันนี้ก็เริ่มเกิดขึ้นชัดเจน  แรงงานของเราถูกพัฒนาทักษะมากขึ้น  แรงงานบางอย่างที่เราไม่อยากทำเราก็ให้ประเทศเพื่อนบ้านมาช่วยกันทำ  นั่นคือการช่วยกันสร้างเศรษฐกิจ  แต่อย่างไรก็แล้วแต่  ไม่ว่าแรงงานเหล่านั้นจะเป็นแรงงานประเทศเพื่อนบ้านหรือแรงงานเรา  ความเป็นมนุษย์คือสิ่งประเสริฐสูงสุดที่เราจะต้องให้ความเคารพ  คนเราจะยากดีมีจน ศักดิ์ศรีของความเป็นมนุษย์ต้องเท่าเทียมกัน  ถึงเวลาเลือกตั้ง เราก็ได้เชิญคนเหล่านั้นไปลงคะแนน 1 เสียงเท่ากับพวกเรา  ในระบอบประชาธิปไตยเรายอมรับความเป็นหนึ่งเสียงที่เท่ากัน  เรายอมรับศักดิ์ศรีความเป็นมนุษย์ที่เท่าเทียมกัน  การสัมมนาในวันนี้คงจะเปิดโอกาสให้ทุกฝ่ายทั้งนักวิชาการ  ผู้ใช้แรงงาน ผู้ประกอบการ และส่วนราชการทั้งหลายได้ช่วยกันคิดว่าเรายังบกพร่องอะไร  ถึงแม้ว่าทุกอย่างจะต้องใช้เวลาในการปรับตัว  แต่การปรับตัวนั้นเร็วเท่าไรก็ได้ประโยชน์เท่านั้น  เพราะโลกสมัยใหม่นอกจากแข่งขันกันด้วยกระบวนการผลิตที่มีประสิทธิภาพแล้ว  ยังต้องแข่งขันกันที่ความเร็วในการตอบสนองต่อลูกค้า  เพราะฉะนั้นความเร็วและความถูกต้องแม่นยำในการตอบสนองต่อลูกค้า จะเป็นหัวใจสำคัญของความสำเร็จในภาคอุตสาหกรรมเพื่อการส่งออกของประเทศไทย

                                รัฐบาลได้จัดงบประมาณเพื่อช่วยเหลือในการพัฒนาปรับปรุงมาตรฐานแรงงานเพื่อการส่งออกถึง 300 ล้านบาทนั้น  ก็เป็นสัญญาณที่บอกชัดเจนว่าเรากำลังจะยกฐานะ  ยกมาตรฐานแรงงานของไทยขึ้นไปอีก  แต่ระหว่างนี้แน่นอนครับ  ตลาดของโลกมีหลายส่วน  ตลาดของประเทศที่พัฒนาแล้วและตลาดของประเทศที่กำลังพัฒนาก็เป็นตลาดที่มีความสำคัญทั้งนั้น  วันนี้ประเทศไทยเราได้ร่วมกันกับประเทศในเอเชียส่วนใหญ่  ซึ่งมีกำลังการผลิตสูง  ได้ผลิตของและร่วมกันไปแข่งขันกัน  ไปขายตัดราคาแข่งกันที่นอกตลาดเอเชีย   จนทำให้ในที่สุดเราแข่งขันกันจนราคาติดกับต้นทุนมาก  แล้ววิธีประหยัดของเรา  เราก็มากดราคาสินค้าเกษตร  เราก็มากดราคาแรงงาน  เมื่อกดถึงจุดหนึ่งไม่ได้แล้ว  เราก็ใช้ลดค่าเงินของเราครั้งแล้วครั้งเล่า  นี่คือความพ่ายแพ้ของการแข่งขันยุคทุนนิยม  ซึ่งเราก็ต้องปรับตัว  เราต้องยอมรับว่าเราอยู่ในโลกนี้  ชอบไม่ชอบก็ต้องอยู่กันให้ได้  แล้วอยู่ให้ดี  เราจะต้องปรับตัว  เมื่อเราปรับตัวเราก็ต้องปรับตัวหลาย ๆ ทาง  คนเอเชียด้วยกันต้องปรับตัว  ปรับตัวโดยการที่เปิดตลาดเอเชียด้วย  ไม่ใช่เป็นแค่เพียงผู้ผลิตแล้วก็แย่งกันไปแข่งขันในตลาดเสรีที่เปิดขึ้นในประเทศที่เจริญแล้ว  แต่ขณะเดียวกันเราก็ปิดประเทศของเราเองกันหมด  แล้วเราก็ลำบากกันหมด  ผมยังไม่เคยเห็นประเทศไหนที่ปิดประเทศแล้วสบาย  ปิดประเทศแล้วได้ดี  แต่การเปิดอย่างไรที่เราเปิดแล้วฉลาดพอ  เปิดแล้วมีการเตรียมตัวพอ  นั่นคือสิ่งที่เราจะต้องเตรียมตัวและทำวันนี้ 

                                วันนี้ผมได้เดินหน้าชวนประเทศในเอเชียทั้งหลาย  ว่าเราต้องเปิดประเทศของเอเชีย  เราต้องมีการค้าต่อกันให้มากกว่านี้  เราจะต้องมีการทำธุรกรรมทางการเงินต่อกันที่ใช้เครื่องมือทางการเงินใหม่ ๆ ที่คนเอเชียต่อเอเชียรับกันได้  เพื่อให้เอเชียได้โตเร็วขึ้นอย่างก้าวกระโดด  แล้ววันนั้นเอเชียก็จะเป็นตลาดสำคัญของประเทศที่เจริญแล้วด้วยเช่นกัน  เพราะว่าประเทศที่เจริญแล้วขายสินค้าไฮเทค  จะไม่สามารถขายให้ประเทศที่กำลังพัฒนาหรือด้อยพัฒนาได้เลย  เพราะฉะนั้นประเทศทุกประเทศต้องพัฒนาตัวเอง  และเตรียมพร้อมว่าเราต้องเปิดประเทศเพื่อที่จะรับเม็ดเงินและเศรษฐกิจจากนานาประเทศ  แต่ขณะเดียวกันการเปิดประเทศนั้นต้องเตรียมความพร้อมของคนของเราตั้งแต่คนยากคนจน  จนถึงธุรกิจขนาดเล็ก  ธุรกิจที่ยังไม่เข้าใจความเป็นสากล  แต่อยู่ดี ๆ ต้องรับความเป็นสากล  ยกตัวอย่างสินค้าโชว์ห่วย  4 แสนล้านบาทในประเทศไทยปรับตัวไม่ได้  เพราะเราอยู่กับวิถีชีวิตที่เคยชินมาในอดีต  และก็ไม่เคยคิดว่าในวันหนึ่งเราจะต้องถูกรับสภาพการแข่งขันจากโลกภายนอก  เพราะว่าตื่นเช้ามาก็เปิดร้านขายของ  แล้วของหมดก็ไปซื้อมาขาย  มีเงินเหลือก็ส่งลูกไปโรงเรียน  ซื้อของใช้  นั่นคือสิ่งที่เป็นชีวิตประจำวันของคนที่อยู่ร้านห้องแถว  แต่วันนี้ในเมื่อมีร้าน Discount Store เกิดขึ้น  มีร้าน Retail ใหญ่ ๆ เกิดขึ้น  ซึ่งแน่นอนว่าเป็นการลงทุนร่วมกันระหว่างไทยกับต่างประเทศ  แล้วเราจะบอกว่าเราจะไม่ให้ร้านเรานั้นเปิด  เป็นไปไม่ได้  เพราะเราก็ต้องการขายสินค้าของเรากับประเทศเหล่านั้น   เพราะฉะนั้นปฏิสัมพันธ์ทางการค้าต่อกันนั้นจะมีมากขึ้นทุกวัน 

                                รัฐบาลเองมีหน้าที่ที่จะทำให้ภาคเอกชน  ภาคประชาชนเข้มแข็ง  แข็งแรง  เพราะถือว่านั่นคือ 80 % ของ GDP รัฐบาลนี้จะใช้งบประมาณที่มีอยู่อย่างจำกัด  ประกอบกับภาวะหนี้สินที่ต้องรับช่วงกันมาต่อเนื่อง  ให้ใช้เงินให้เกิดประโยชน์สูงสุดกับการสร้างเศรษฐกิจ  โดยการสร้างความเข้มแข็งกับภาคประชาชน ชุมชน และภาคธุรกิจเอกชน  เพื่อให้คนเหล่านี้เป็นกำลังสำคัญในการสร้างเศรษฐกิจของประเทศต่อไป  มาตรฐานแรงงานเพื่อการส่งออกจึงเป็นเรื่องที่ตรงกับใจรัฐบาลมาก  ที่จะต้องปรับตัวเองให้เป็นที่ยอมรับกับสากล  แล้วปรับตัวเองเพื่อให้แรงงานของเรามีมาตรฐาน มีประสิทธิภาพที่ดีขึ้น  และเพื่อปรับตัวเองให้เราเข้าใจและเห็นใจมีเมตตาธรรมต่อเพื่อนมนุษย์  ถึงแม้เขาจะเป็นผู้ยากจนที่เป็นผู้ใช้แรงงาน  ก็ต้องให้สภาพแวดล้อมการทำงานของเขาที่มีเมตตาธรรม  แล้วสิ่งเหล่านั้นไม่หนีไปไหนหรอกครับ  เมตตาธรรมนั้นจะกลับมาที่ผลผลิตของผู้ประกอบการเอง  แต่บางครั้งผู้ผลิตไม่เข้าใจ  การให้ก่อนเป็นสิ่งที่ประเสริฐสำหรับผู้ใหญ่  ถ้าผู้ใหญ่จะรอรับก่อนแล้วค่อยให้  ผู้ใหญ่คนนั้นจะไม่มีโอกาสเป็นผู้ใหญ่ที่ก้าวหน้า  ไม่ว่าจะด้านไหนทั้งสิ้น  เพราะฉะนั้นผู้ใหญ่ต้องใจกว้างที่จะเป็นผู้ให้  แล้วท่านจะได้รับโดยที่ท่านไม่ต้องการ  นั่นคือน้ำใจที่คนโดยเฉพาะอย่างยิ่งผู้ยากไร้ทั้งหลาย  เขาเป็นคนที่มีน้ำใจและมีความรู้สึกรำลึกถึงบุญคุณ  การสร้างสภาพแวดล้อมการทำงานที่ดีจึงเป็นหัวใจของความสำเร็จในทางเศรษฐกิจของการส่งออกของประเทศไทย  ผมจึงขอขอบคุณกระทรวงแรงงานและสวัสดิการสังคมที่ได้จัดให้มีการประชุมสัมมนาในวันนี้ขึ้น  เพื่อซักซ้อมความเข้าใจให้ทุกฝ่ายได้ทราบถึงสถานการณ์ที่เกี่ยวกับมาตรฐานในเวทีการค้าโลก  รวมถึงนโยบายการบริหารมาตรฐานแรงงานของภาครัฐ  เพื่อให้ทุกคนสามารถวางแผนและถือปฏิบัติได้อย่างถูกต้องโดยสอดคล้องและเหมาะสมกับสถานการณ์ที่เกิดขึ้น

                                การประชุมในวันนี้จึงเป็นโอกาสอันดีของการเริ่มต้นสร้างความร่วมมือระหว่างฝ่ายต่าง ๆ เพื่อผลักดันให้การพัฒนามาตรฐานแรงงานไทยประสบผลสำเร็จตามเป้าหมาย  และไม่ให้อุปสรรคต่อการส่งออกของไทยเกิดขึ้นกับไทยอีกต่อไป  ผมขอฝากอีกนิดหนึ่งว่าผมได้ให้กระทรวงการต่างประเทศเจรจากับประเทศคู่ค้าทั้งหลาย  ที่บางครั้งเรามีปัญหาของมาตรฐานที่ต่างกัน  ใช้ Concept  ที่เรียกว่า MRA  Mutual Recognition Arrangement  คือการที่ทั้ง 2 ประเทศคู่ค้ามาคุยกันเลยว่ามาตรฐานอะไรที่ท่านต้องการบอกให้ชัด  ไม่ใช่บอกว่าอึมครึมเก็บไว้แล้วไม่บอก  ถึงเวลาก็กีดกันอย่างเดียว  เราเสียหาย  ถ้าหากเป็นประเทศที่มีไมตรีมีน้ำใจต่อกัน เป็นพันธมิตรต่อกันแล้วต้องสามารถทำ MRA กันได้  นั่นคือสิ่งที่ผมอยากจะฝากที่ประชุมสัมมนานี้ไว้ว่า  การทำ MRA ต่อไปนี้เราจะต้องร่วมมือด้วย  ไม่ใช่ให้เขามาแล้วเราไม่ร่วมมือ  แล้วเราก็ต้องมาถามว่าประเทศไหนที่มีปัญหา  ก็ส่งผ่านกระทรวงการต่างประเทศเพื่อไปเจรจาให้เกิด MRA ในทุก ๆ ด้าน  แล้วเราจะได้ยกมาตรฐานของเราเข้าสู่มาตรฐานที่เป็นสากล  สมกับเป็นประเทศที่มีการส่งออกในจำนวนมากอย่างนี้นะครับ 

                                บัดนี้ได้เวลาอันสมควรแล้ว  ผมขอเปิดการประชุมสัมมนาเรื่อง  มาตรฐานแรงงานเพื่อการส่งออก ณ บัดนี้  ขออวยพรให้การประชุมบรรลุผลสำเร็จตามเจตจำนงทุกประการ  และขอให้ทุกท่านประสบแต่ความสุขความเจริญโดยทั่วกัน  สวัสดีครับ

 

                                                                                ------------------------------------- 

 

                                                                                                                                ฝ่ายประชาสัมพันธ์และเผยแพร่  สำนักโฆษก

                                                                                                                                วิมลมาส  รัตนมณี / ถอดเทป / พิมพ์