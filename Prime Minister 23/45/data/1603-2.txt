คำกล่าวปาฐกถาพิเศษ ของ พ.ต.ท.ทักษิณ  ชินวัตร นายกรัฐมนตรี

เรื่อง การปฏิรูประบบราชการ

ในพิธีเปิดการสัมมนาทางวิชาการ ประจำปี 2545

ณ ห้องประชุมใหญ่ สถาบันบัณฑิตพัฒนบริหารศาสตร์ (NIDA)

วันเสาร์ที่ 16 มีนาคม 2545 เวลา 10.10 น.

 

------------------------------------------

 

ท่านอธิการบดีสถาบันบัณฑิตพัฒนบริหารศาสตร์
ท่านคณบดีคณะรัฐประศาสนศาสตร์

ท่านคณาจารย์ผู้ทรงคุณวุฒิ

ศิษย์เก่า ศิษย์ปัจจุบัน และศิษย์อนาคต ของสถาบันบัณฑิตพัฒนบริหารศาสตร์

ท่านผู้มีเกียรติที่เคารพรัก

                                ผมรู้สึกยินดีและเป็นเกียรติ  ที่ได้รับเชิญมาในวาระพิเศษเฉลิมฉลองครบรอบ 36 ปี  ของการก่อตั้ง  ผมขอพูดสั้น ๆ เพราะผมพูดภาษาไทยพันกันไปพันกันมา  ภาษาที่เพราะ ๆ จะเสียหมด  ในการก่อตั้ง NIDA  ต้องขอขอบคุณที่ทางคณะ ฯ ได้จัดการสัมมนาเกี่ยวกับเรื่องการปฏิรูประบบราชการ  ซึ่งผมถือว่าในฐานะนายกรัฐมนตรีต้องขอขอบคุณที่สถาบันการศึกษา โดยเฉพาะอย่างยิ่งสถาบันเพื่อการบริหารรัฐกิจทั้งหลาย  ได้ให้ความสนใจเป็นพิเศษในเรื่องการปฏิรูประบบราชการ  และได้มีการเชิญชวนผู้ที่ทำโดยตรง  โดยเฉพาะอย่างยิ่ง เลขาธิการ ก.พ. ปลัดทบวงมหาวิทยาลัยซึ่งก็เป็นศิษย์เก่า  ทั้งศิษย์เก่าและผู้บริหารเก่าของ NIDA ซึ่งเป็นคนที่ร่วมทำกับผมมา  จะได้มาพูดกับท่าน  ผมเองก็คงจะพูดกว้าง ๆ และถามว่าอาจจะพูดไม่เก่ง  พูดลำดับขั้นตอนไม่ค่อยถูก  เพราะปกติเมื่อก่อนนี้ตอนเป็นนายก ฯ ใหม่ ๆ ก็หาค่ำกินเช้า  พอเป็นสักพักเริ่มหาเช้ากินบ่าย  แต่ตอนนี้หาในรถและมากินที่นี่  คือนั่งอ่านในรถมาว่าเขาจะให้ผมพูดเรื่องอะไรบ้าง  และนั่งเรียงสมองว่าตกลงเราจะพูดเรื่องอะไรดี  อาศัยว่าตุนไว้มาก  ตอนเรียนหนังสือ  ตอนทำงานและระหว่างที่ตั้งพรรค  ตั้งพรรคนี่ศึกษาทางวิชาการมาก  จ้างทำวิจัยมาก  และนั่งฟัง Presentation ของ Finding Research  ต่าง ๆ  ก็ตุนไว้มาก  ยังพอมีอยู่  แต่ขณะเดียวกันก็ต้องอ่านหนังสือเพิ่มเติมในวันที่มีเวลาว่าง  บางทีการพูดอาจจะไม่ Organize แต่จะพยายามเติมให้ครบประเด็น 

                                ก่อนที่จะเริ่มต้น  ผมขออันเชิญพระราชดำรัสของในหลวงรัชกาลที่ 5 พระบาทสมเด็จพระจุลจอมเกล้าเจ้าอยู่หัว  ซึ่งตรัสไว้เมื่อปี 2417  ท่านทรงรับสั่งถึงเหตุผลในการปฏิรูประบบราชการ  ซึ่งท่านปฏิรูประบบราชการในปี 2435  18 ปี หลังจากที่ทรงมีพระราชดำริ  ท่านทรงรับสั่งว่าการต้องการในบ้านเราเวลานี้ที่จำเป็นและต้องการสำคัญนั้นคือ Government reform นี่เป็นพระราชดำรัส  จำเป็นที่จะให้พนักงานของราชการแผ่นดินทุก ๆ กรม  ทำการให้ได้ตามหน้าที่  และให้ได้ประชุมปรึกษาหารือกัน  ทำการเดินทางให้ถึงกันโดยง่าย  โดยเร็ว  ทำการรับผิดชอบในหน้าที่ของตัวโดยหลีกลี้ไม่ได้  รวมความก็อย่างเดียวคือ Government reform นี่แลเป็นด้านเหตุที่จะจัดการทั้งปวงได้สำเร็จตลอด  ถ้าการเรื่องนี้ยังไม่เป็นการเรียบร้อย  การอื่น ๆ ยากนักที่จะตลอดไปได้  เห็นไหมว่าอย่างนี้เขาเรียกว่า  Vision จริง ๆ อย่างพวกเรามั่ว ๆ ก็เป็นวิสั้น  คือไม่ยาว  ทรงมองเห็นการณ์ไกล  100 กว่าปี  แล้ววันนี้พระราชดำรัสนี้ยังใช้ได้ในภาวะการณ์ปัจจุบัน  เพียงแต่ปรับเข้ากับ Wording ในสมัยใหม่เท่านั้นเอง  เดี๋ยวผมจะเล่าให้ฟัง  คือที่ท่านรับสั่งว่าต้องการ Government reform  ที่จำเป็นของการ Reform คืออะไร  จำเป็นที่จะให้พนักงานของราชการแผ่นดินทุกกรม   ทำงานได้ตามหน้าที่  ก็คือว่าเพื่อให้ทำงานได้อย่างดี  อย่างคล่องตัว อย่างเหมาะสม  ให้ได้ประชุมหารือกัน  นั่นคือ Around Participation ให้เกิดขึ้น  มีการทำ Networking  เป็นลักษณะของมีองค์กรที่เป็นเครือข่าย เชื่อมโยงกัน ติดต่อกัน  เป็น Networking Organization และทำการเดินทางไปถึงกันโดยง่าย โดยเร็ว  นั่นคือ e – Government  เพื่อให้การเดินทางของข้อมูลเป็นไปอย่างคล่องตัวในการที่จะตัดสินใจ  ในการที่จะมีข้อมูลในการตัดสินใจ  ทำการรับผิดชอบในหน้าที่ของตัวเอง  โดยหลีกลี้ไม่ได้  นั่นคือการเป็นเจ้าภาพ คือทุกระดับต้องมี CEO มีผู้ที่รับผิดชอบ  เพราะไม่เช่นนั้นมันหาคนรับผิดชอบไม่ได้  มีรับชอบ  ไม่ค่อยรับผิด  ก็อย่างบางคนที่ผมเคยเล่าให้ฟัง  ผมดุ ๆ อยู่ว่าแหมเรื่องนี้แย่มากทำไมไม่ทำอย่างนั้น  ทั้ง ๆ ที่เป็นภาระของท่านอธิบดีคนนั้น  ท่านก็บอกนั่นน่ะสิ  ทำไมถึงเป็นอย่างนี้ก็ไม่รู้  ผมอยากจะพูดแรง ๆ ก็เกรงใจ  ให้เกียรติกัน  เพราะว่าผมเป็นนายก ฯ อายุน้อยกว่าอธิบดี  ก็เลยต้องเก็บไปนั่งคิดวานี่คือระบบ  ระบบที่หาเจ้าภาพไม่เจอ  นี่คือระบบปัจจุบันที่เราอยู่  รวมความก็อย่างเดียวคือ Government reform  คือต้องปฏิรูปนั่นเอง   เพื่อให้ทุกอย่างเป็นไปด้วยความเรียบร้อย  ก็คือการทำงานมีประสิทธิภาพ  การบริการประชาชนมีประสิทธิภาพ 

                                พระราชดำรัสนี้ 128 ปีมาแล้ว  คือ Vision ของท่าน 128 ปีมาแล้ว  ยังสามารถประยุกต์ปรับใช้กับยุคปัจจุบันได้เป็นอย่างดี  นี่คือความจำเป็นที่จะพูดกี่ครั้ง ๆ ก็คือถูกต้อง  เพื่อการพัฒนาระบบองค์กร  ในการปฏิรูประบบราชการคงไม่ใช่เรื่องใดเรื่องหนึ่ง  บางคนก็พยายามออกมาพูด  พูดเหมือนกับว่าผู้ที่ทำอยู่นี้ไม่รู้  ไม่รู้เรื่อง  เป็นคนโง่เง่าเต่าตุ่นมาจากไหน  แต่การพูดนี้ง่ายกว่าการทำมาก  ที่ภาษาอังกฤษบอกว่า Much easy said done done . เพราะฉะนั้นบางครั้งการทำต้องมีขั้นตอนและมีความหลากหลาย  แต่เราไม่สามารถทำความหลากหลายขึ้นพร้อมกันในเวลาเดียวกัน  แล้วขั้นตอนบางทีข้ามขั้นตอนก็เป็นปัญหา  เพราะความรับรู้ความพอใจในการจะร่วมกันแก้ปัญหา  ร่วมกันปฏิรูปนั้นไม่เท่ากัน  คือเราต้องมองภาพทั้งหมดก่อนว่าเราต้องทำอะไรบ้าง  แล้วเรามาวางว่าเราจะทำอะไรก่อน  อะไรหลัง  แล้ววันนี้ทำได้แค่นี้  สมมติว่ามี 10 ก้าวต้องก้าว  แต่วันนี้ก้าวได้แค่ 3  ต้องยอมรับว่าต้องเริ่มต้น 3 ก้าวแรกก่อน  มันถึงจะมีก้าวที่ 4 ถึงก้าวที่ 10 แต่ถ้าเราบอกว่าทำอย่างนี้แย่มาก  ต้องไปก้าวที่ 10 เลย  คุณพูดได้  แต่คุณทำได้ไหม  มันไม่ได้หรอก  ต้องก้าว 3 ก้าวก่อนแล้วค่อยทำ  นี่คือสิ่งที่กำลังทำอยู่วันนี้  

                                การปฏิรูปก็คือสรุปว่าถ้าท่านมี  คนที่ทำธุรกิจจะรู้ว่าถ้ามีองค์กรเล็ก ๆ 1 องค์กร  วันนี้องค์กรนี้เอาเป็นบริษัทก็แล้วกัน  วันนี้บริษัทนี้เป็นบริษัทที่ผู้บริหารไม่ได้รับผิดชอบอะไรเลย  มาแล้วก็ไป  มาแล้วก็ไป  แต่บังเอิญว่าบริษัทนี้มีเครดิต  กู้ได้ไม่อั้น  บริษัทนี้ก็เจริญด้วยเงินกู้  กู้มาก็ซื้อโต๊ะเก้าอี้  แต่งห้องทำงานสวย ๆ หล่อ ๆ มีรถเบ็นซ์ให้ผู้จัดการใหญ่ขับ  แต่บริษัทนี้ก็ขาดทุนตลอด  พนักงานก็เงินเดือนน้อยเหลือเกิน  เพราะว่าเพิ่มเงินเดือนก็ไม่ได้  เนื่องจากว่าบริษัทขาดทุน  แต่ขณะเดียวกันบริษัทก็ขยายกิจการตั้งโรงงานใหม่  เพราะกู้เงินได้  ตั้งโรงงานแล้วก็ขาดทุนอีก  ถามว่าบริษัทนี้จะแข็งแรงไหม  ไม่แข็งแรง  แล้ววิธีการจะทำอย่างไรให้บริษัทแข็งแรง  แน่นอนต้องปรับโครงสร้าง ปรับวิธีการทำงาน  ปรับทัศนคติของคนทำงาน  ปรับสวัสดิภาพ สวัสดิการ ปรับแนวทางในการจัดสร้างรายได้ใหม่  เพื่อให้เกิดรายได้  ปรับโครงสร้างหนี้เพื่อลดหนี้  เพื่อให้หนี้น้อยลงเบาบางลง ซึ่งสามารถ Service หนี้ได้  นี่คือถ้าเป็นบริษัทจะเห็นชัดเพราะมันเล็ก 

                                แต่ถ้าเป็นประเทศล่ะ  ถามว่าประเทศไทยวันนี้เป็นอย่างไรบ้าง  หนี้สูง  เกิดจากอะไร  เกิดจากการบริหารที่ขาดความมีเจ้าภาพในทุกระดับ  เพราะฉะนั้นทุกคนต่างมาต่างใช้เงิน  ใช้ให้หมดใช้ให้ถูกกฎหมายถือว่าหมดหน้าที่  งบประมาณสิ้นปีมา  ผมเป็นข้าราชการผมจำได้  เดือนสิงหาคมมานี่เอาแล้วผู้บังคับบัญชาบอกใช้ให้หมด  ไม่อย่างนั้นต้องคืนหลวงเขานะ  ตั้งไม่ได้  แล้วก็ใช้สุรุ่ยสุร่ายในเดือนสุดท้าย  และผลสุดท้ายคือทุกบาทที่ใช้ตอนท้ายนั่นแหละคือหนี้  โดยเฉพาะงบประมาณขาดดุลคือ 1 บาทที่ขาดดุลก็คือหนี้  และถามว่าแล้วรัฐบาลคิดอย่างไรเกี่ยวกับการสร้างรายได้ใหม่   ไม่รู้    เขาบอกให้กระตุ้นเศรษฐกิจก็เอาเงินไปอัดฉีดลงไปก็กระตุ้นเศรษฐกิจ  แล้วถามว่ากระตุ้นเศรษฐกิจเงินที่อัดฉีดลงไปนี่เป็นกี่เปอร์เซ็นต์ของ GDP 4 % 5% ของ GDP แล้วมันกระตุ้นไปไหม  เอาไม้จิ้มฟันงัดไม้ซุงมันก็ไม่เดินหรอก  นี่คือสิ่งที่เราคิดในกรอบเดิม ๆ หมด  แล้วถึงเวลามาอยากทำอะไร  อยากทำถนน กู้  ชักเปอร์เซ็นต์  แล้วบริหารอย่างไรล่ะ    ก็จ้างเหมา รับเหมาเสร็จสร้างเสร็จก็เลิกกันไป  ใช้เงินให้ถูกต้อง  ตีความให้เคร่งครัด  ระเบียบจัดซื้อจัดหาถูกต้อง จบ  ความเจริญเกิด หนี้เกิด  แต่ถามว่าผลสุดท้ายโดยประเทศ แคช Growth  เป็นอย่างไร ขาดดุล  ต้องกู้เพิ่ม  เป็นประเทศกู้ง่ายเพราะออกกระดาษภายในประเทศก็ได้   แต่ถ้าเป็นบริษัทกู้บอกเดี๋ยวผมขอดูก่อน   สัดส่วนต่อหนี้ต่อทุนเท่าไร  สูง  ไม่ได้ ไม่ให้กู้  สภาพของคุณบริษัทของคุณมีความน่าเชื่อถือไม่พอ  รายได้ในอนาคตเป็นอย่างไร  ต้องดูก่อน  การจัดการเป็นอย่างไรต้องดูก่อน  แต่ของประเทศนั้นคนละเรื่อง 

                                วันนี้ประเทศต้องกลับมามองว่า   หนี้อย่างนี้  รายได้ประเทศอย่างนี้  เศรษฐกิจเป็นอย่างนี้  ความยากจนเป็นอย่างนี้  อนาคตการแข่งขันข้างหน้าเป็นอย่างไร  โลกาภิวัตน์  Globalization  ประเทศไทยเราพื้นฐานก็คือเอา Export เป็นหลัก  วันนี้ต้องไปยอมเขาทุกอย่างเพราะว่าเดี๋ยวขายสินค้าไม่ได้  เขาบอกให้ทำกฎหมายฟอกเงินก็ต้องทำ  บอกให้ทำเรื่องนั้นก็ต้องทำ  เพราะไม่อย่างนั้นเดี๋ยวขายของไม่ได้  นี่คือสิ่งที่เป็นภาวะที่เราไม่ได้มองภาพรวมของประเทศ  เรามาถึงผลัดกันเข้ามา  ผลัดกันเข้ามาก็ผลัดกันทำ  ด่ากันไปด่ากันมา  ใครด่าเก่งคนนั้นก็อยู่ได้  มันพอแล้ว  วันนี้ต้องเข้ามาบริหาร  ผมขอย้ำอีกครั้งผมพูดหลายงานและจะพูดต่อไปเรื่อย ๆ ไม่เลิกพูด  นั่นก็คือว่า  เขามีงานวิจัยที่ชัดเจนว่าบริหารเศรษฐกิจในยุคปัจจุบันของโลก  เป็นการบริหารเศรษฐกิจแบบทุนนิยม  การบริหารเศรษฐกิจแบบทุนนิยมนั้นทุกคนต้องแข็งแรงถึงจะรอด  ถ้าใครไม่แข็งแรงก็โดนกิน  ประเทศไหนอ่อนแอก็โดนเอาเปรียบ  ประเทศไหนแข็งแรงก็เอาเปรียบคนอื่น  ปลาใหญ่กินปลาเล็ก  นี่คือสิ่งที่เป็นความเป็นจริงที่สุด  เพราะฉะนั้นจะแข็งแรงได้นั้นประเทศทุกประเทศต้องสำรวจตัวเองว่าจะทำอย่างไรให้แข็งแรง  แต่ถ้ามัวกัดกันเองในประเทศ  ความแข็งแรงไม่มีหรอก 

                                เขาบอกว่าทุนนิยมหัวใจที่สำคัญของความสำเร็จก็คือความรักชาติหรือ Nationalism ไม่ใช่ความคลั่งชาติ   เขาบอกว่าสิ่งที่ทำลายระบบทุนนิยม  ทำให้ทุนนิยมอ่อนแอที่สุด  ก็คือ Individualism ความเป็นอัตตา ความเห็นแก่ตัว ความเอาตัวเองเป็นที่ตั้ง  ไม่นึกถึงประโยชน์ส่วนรวม  นั่นคือปัญหาของประเทศไทยวันนี้  ซึ่งเราต้องกลับมามองว่าต้องรวมใจเป็นหนึ่ง ช่วยติกันอย่างสร้างสรรค์เพราะเราต้องการสมองของคน 63 ล้านคนนี้  เอามาช่วยกันทำให้ชาติเราเข้มแข็ง  แต่ไม่ใช่เอาสมองซีกทำลายมาทำงาน  สมองมี 2 ซีก  ซีกสร้างสรรค์กับซีกทำลาย  ซีกทำลายความคมมันเข้มเกินไป  มันทำให้สังคมเสียหาย  ถ้าซีกสร้างสรรค์ช่วยกันบอกหน่อยว่า  วันนี้โดยเฉพาะอย่างยิ่งผมดีใจที่ได้มาอยู่ในบรรยากาศของนักวิชาการ  หรือผู้มีการศึกษาสูงทั้งหลาย  เราจะได้พูดกันว่าสมองของท่านช่วยกันคิดเถอะ  สร้างสรรค์  รัฐบาลทำอย่างนั้นหน่อยได้ไหม  นี่ไม่น่าทำ  เราก็เรียนนิทานมา  โคนันทวิศาล  บอกมาเลยรัฐบาลนี้จงลากเกวียนทั้ง 100 เล่มไป  รับรองแรงดีลากตายเลย  แต่มาถึงยังไม่ทันอะไรเลยตำหนิกันหมด  ตำหนิไม่ว่ากันแต่ตำหนิอย่างสร้างสรรค์หน่อยเถอะ  เพื่อเราจะได้รวมพลังกัน 

                                ผมเชื่อว่าสมองคนไทยเก่ง  เพราะฉะนั้นวันนี้ปฏิรูประบบราชการคือการที่กำลังมาจัดบ้านใหม่  ประเทศไทยต้องการปฏิรูปอะไรบ้าง  ปฏิรูปเศรษฐกิจ  ปฏิรูปสังคม  ปฏิรูปกฎหมาย  กฎหมายรัฐธรรมนูญทำไปแล้ว  เหลือกฎหมายลูก  กฎหมายอะไรที่ล้าสมัยนั่นก็อีกส่วนหนึ่ง  และก็ปฏิรูประบบราชการ  ทุกปฏิรูปต้องปฏิรูปหมด  ทำไมถึงปฏิรูป  ก็วันนี้โดนโจมตีค่าเงินหน่อยเดียว  เอียงกันทั้งประเทศ  แสดงให้เห็นความจำเป็นต้องการปฏิรูปทุกรูปแบบ  มันเกิดแล้ว  แล้วเอียงแล้วอะไรเกิดขึ้น  บริษัทเจ๊งระเนนระนาด  ธนาคารเจ๊งระเนระนาด  แล้วประชาชนจนกันเป็นแถว  อย่างนี้ชี้ให้เห็นว่าเศรษฐกิจมีปัญหา  สังคมมีปัญหา  ระบบราชการมีปัญหา  ระบบกฎหมายมีปัญหา  เพราะฉะนั้นถ้าเป็นภาษาธุรกิจเขาเรียกว่า Consolidate เวลาเอียงอย่างนี้ต้อง Consolidate คือต้องปรับฐาน  ทางเมืองนอกเขาให้เรากู้เงิน SAL  เขาไม่ได้ให้มาทำถนน  เขาไม่ได้ให้มาซื้อของ  เขาให้มาปรับโครงสร้างทุกระบบที่มันอ่อนแอ  จนทำประเทศพังไป  เขาให้เงินกู้มาเป็นแสนล้านบาทเพื่อมาใช้การนี้  แต่ปรากฏไปใช้การอื่น  มันต้องมาใช้เพื่อการปรับโครงสร้างทั้งหมด  ปรับฐานทั้งหมด  เมื่อปรับ ๆ อะไรบ้าง  เงินที่กู้มานี้เอามาใช้ตรงนี้  เพราะเขารู้ว่าเราจน  เพราะหมดเงินลงไป  แพ้สงครามเศรษฐกิจไปแล้วก็จึงให้เงินกู้มา 1 ก้อน  บอกว่าเอาไปปรับฐานใหม่นะ  ที่ผ่านมานั้นอ่อนแอเหลือเกิน  นั่นคือสัญญาณบอกให้ชัด  แต่เรากลับมาเอาไปกู้ทำอะไรบ้างก็ไม่รู้  ไม่ได้ตรงกับ Structure Adjustment แต่ Structure Adjustment ก็มี  แต่ไม่มากพอ  ต้องใช้เพื่อการนี้  เพราะฉะนั้นการปฏิรูปทุกรูปแบบต้องเกิด 

                                รัฐบาลได้พยายามทำหลายเรื่องวันนี้   เฉพาะวันนี้พูดเรื่องปฏิรูประบบราชการ  ปฏิรูประบบราชการต้องทำอะไรบ้าง  โครงสร้าง Structure System Process  เพื่อนำไปสู่การสร้าง Strategy ที่ถูกต้อง  ให้มี Efficiency ในการทำงาน  แล้วก็การปรับ Attitude  ของคนทำงาน  การปรับสวัสดิภาพ สวัสดิการ  นี่คือสิ่งที่ต้องทำหลาย ๆ อย่าง  แต่การทำนั้นมันเยอะ  มันหลากหลาย  มันใช้เวลา  ไม่ใช่บอกประดิษฐ์คำ  พูดหนึ่งคำว่า ปฏิรูประบบราชการแล้วนั่นคือความสำเร็จ  ไม่ใช่เลย  ปฏิรูปการศึกษา  ออกกฎหมาย 1 เล่ม  นั่นคือความสำเร็จที่ยิ่งใหญ่  ไม่ใช่หรอกนั่นคือขั้นแรกเท่านั้นเอง  ยังมีขั้นต่อไปอีกมากที่ต้องทำต่อ เพราะฉะนั้นปฏิรูประบบราชการวันนี้รัฐบาลต้องทำทีละอย่าง  เพราะแค่ทำทีละอย่างก็เกิดสับสนกันน่าดู  เพราะฉะนั้นอันแรกต้องทำ  ผมบอกคุณหญิงทิพาวดี ฯ ว่า  คุณหญิง ฯ เวลานักกอล์ฟไปถึงจุดสตาร์ทที่ทีออฟ  เขาหยิบไดร์เวอร์มา  เขาคิดว่าจะตีข้ามน้ำอย่างไร  จะวางอย่างไรเพื่อตีช็อท 2 ได้  ยังไม่มีใครหยิบพัตเตอร์  แล้วไปถามหาลูกพัตอยู่ตรงไหน  ไม่อย่างนั้นตกน้ำนะ  มันไกล เร็วไป  ผมก็บอกว่าขอใจเย็นนิดหนึ่ง  เราเอาทีละขั้นนะ  อันนี้คือสิ่งที่แน่นอนคนทำงานอย่ากเห็นความสมบูรณ์ทันที    แต่ผมรู้ว่าทางการเมืองเป็นไปไม่ได้เลย  ไม่ง่าย   ก็เลยขอร้องทุกฝ่ายว่า  ขอเป็นขั้นเป็นตอน  และทำไมต้องรีบ  ก็ล่าสุดที่ทำ 110 ปีที่แล้ว ปี 2435 โดยพระบาทสมเด็จพระเจ้าอยู่หัวรัชกาลที่ 5 ทรงตั้ง 12 กระทรวง  และหลังจากนั้นเราก็เป็นรถยนต์ที่ปะผุมาตลอด  เครื่องยนต์ก็โทรม  ดีไซน์รถก็เก่า  ไม่ได้เปลี่ยนรถสักที  วันนี้ต้องปรับเปลี่ยน  โครงสร้างต้องเปลี่ยน  เสร็จแล้วจากโครงสร้างถึงจะมาวางระบบของการงบประมาณ  ซึ่งเชื่อมโยงกัน  อีกสักครู่จะพูดอีกครั้งว่าขั้นตอนต่อไปคืออะไร 

                                ทั้งโครงสร้างทั้งงบประมาณเป็นสิ่งที่ต้องทำด้วยกัน  แล้วก็จัดคนลง  และหลังจากนั้นค่อยมาดูว่า  ค่อยมาปรับต่อ  Fine tune ต่อ  การปรับโครงสร้างระบบราชการกับงบประมาณเป็นของคู่กัน  ขาดกันไม่ได้  แล้วถามว่า Bottom Line  อยากเห็นอะไร  คนก็ไปสับสนกันหมดว่านี่กำลังจะไม่ให้ความสำคัญกับการกระจายอำนาจ  คนละเรื่อง  นี่คือการกระจายอำนาจจากส่วนกลางสู่ส่วนภูมิภาคโดยเฉพาะเรื่องผู้ว่า CEO ส่วนท้องถิ่นนั้นเขาก็ยังอยู่ของเขา  ไม่ได้ไปยุ่งอะไรกับเขา  ก็ทำเหมือนเดิม  แต่ว่าการกระจายอำนาจจากส่วนกลางสู่ส่วนภูมิภาคนั้นเป็นหัวใจสำคัญของการปฏิรูประบบราชการทั้งระบบ  เพราะในที่สุดแล้วเราต้องการเห็นอะไร Bottom Line สุดท้ายอยากเห็นอะไร  อยากเห็นเจ้าภาพที่บริการประชาชน  ทั้ง 2 ระนาบ   ระนาบแนวดิ่งก็คือความเชี่ยวชาญเฉพาะเรื่อง  เช่น เกษตรก็เรื่องเกษตร  พาณิชย์ก็เรื่องพาณิชย์  ต่างประเทศก็เรื่องต่างประเทศ  นั่นคือเจ้าภาพแนวดิ่ง  เจ้าภาพแนวนอนคือเจ้าภาพในพื้นที่ให้บริการประชาชน  เช่น จังหวัด  จังหวัดแต่ละจังหวัดต้องมียุทธศาสตร์ของตัวเอง  แล้วยุทธศาสตร์ตัวเองนั้นต้องเกิดจากการมองยุทธศาสตร์รวมของประเทศ  เช่น ยุทธศาสตร์รวมของประเทศต้องการเห็นความเป็นศูนย์กลางภูมิภาค  ในย่านภาคเหนือตอนบนจะให้เป็นอะไร  ภาคเหนือตอนล่างจะให้เป็นอะไร  ภาคอีสานภาคใต้จะให้เป็นอะไรในจุดไหน  วางยุทธศาสตร์ภาพรวมแล้ว  จึงไปกำหนดยุทธศาสตร์ในพื้นที่  แล้วกำหนดงบประมาณเพื่อให้สอดคล้องกัน  แล้วมีเจ้าภาพรับผิดชอบ  มันก็จะเกิดขึ้น  ห้เกิดการพัฒนาได้  ถ้าเป็นระบบเดิม  แม่ฮ่องสอนก็จะเล็กเป็นแม่ฮ่องสอนที่ไกลปืนเที่ยงไปอย่างนี้อีกชั่วลูกชั่วหลานชั่วเหลน  เพราะว่าระบบงบประมาณก็คือว่าปีที่แล้วได้เท่าไร  ปีนี้บอกเพิ่ม 10% ก็คือเพิ่ม 10% เหมือนกันหมด  ปีนี้ต้องการ 5% ลดไป  ยุทธศาสตร์ต้องปรับเปลี่ยนอย่างไร  เพราะมันไม่มี   ไม่มีการคิดเลย  ไม่มีการคิดมันก็เกิดขึ้นไม่ได้   เพราะฉะนั้น Bottom Line ผมอยากเห็น   การเทงบประมาณลงไปที่จังหวัด  เอางบประมาณของทุกกระทรวงเทลงไป  แล้วไปวางยุทธศาสตร์กำหนดให้จังหวัดนั้นถูกพัฒนาขึ้นมาตามยุทธศาสตร์  แล้วก็การบริการประชาชนจะไปอยู่ในพื้นที่ที่ใกล้ชิดประชาชน ในการบริการประชาชนอย่างเต็มที่  นั่นคือสิ่งที่อยากเห็นบรรทัดสุดท้าย  แต่ขั้นตอนก่อนจะไปถึงตรงนั้นยังอีกหลายขั้นตอน 

                                ทำไมต้องทำตั้งแต่ตอนนี้  ต้องทำตอนต้นรัฐบาลนี่แหละ เพราะทำแล้วมันไม่เสร็จ  ทำแล้วต้องกำกับดูแลปรับปรุงตบแต่งให้ดีขึ้นไปเรื่อย ๆ ถ้าสมมติไปทำปีสุดท้ายรับรองเลยว่าเกิดการต่อต้าน  เพราะเดี๋ยวก็ไปแล้ว  เดี๋ยวมาใหม่แพ้เลือกตั้งอีกแน่นอนไม่ต้องไปสนใจ  ก็อยู่อย่างนี้  เพราะฉะนั้นก็แก้อะไรไม่ได้  ต้องทำตั้งแต่ต้นรัฐบาลนี่แหละ  หลังจากทำเสร็จแล้วอีก 2 ปีกว่าที่เหลือจะได้ทำให้ดี  ปรับปรุงให้ดี  พอได้รับเลือกตั้งมาใหม่อีกคราวหน้าก็ทำดีขึ้นไปอีก  ผลสุดท้ายจะไปสู่การบริการประชาชนที่ดี  ต้องการปรับเพื่อบรรทัดสุดท้าย  บริการประชาชนที่ดี   บริหารประเทศอย่างมียุทธศาสตร์   เพื่อให้ประเทศไม่ด้อยกว่าใคร  มีศักยภาพในการแข่งขันที่ดี  สร้างระบบเพื่อสร้างให้คนรุ่นใหม่ ๆ สามารถมารองรับระบบใหม่ ๆ ได้เข้มแข็งขึ้น  เพราะฉะนั้นจึงจำเป็นอย่างยิ่ง  เพราะระบบปัจจุบันองค์กรที่จัดขึ้นในระบบกระทรวง ทบวง กรม เป็นระบบที่เราเรียกกันว่า Functioning System เป็นทฤษฎีมาแต่โบราณย้อนไปตั้งแต่เฟดเดอริค ดับบลิว เทย์เลอร์ มองตั้งแต่เรื่องของ Motion Study มองทุกอย่างเป็นสายการผลิต  เป็นยุคที่เริ่มต้นอุตสาหกรรม  จะผลิตไหนก็ผ่านกรมนั้นที ผ่านกรมนี้ ผ่านกระทรวงนี้  แล้วก็ถึงจะมีขั้นตอนเป็นขั้นเป็นตอน  ไม่ได้ขาดการวางเครือข่ายเชื่อมโยงของภารกิจ 

                                การปรับองค์กรใหม่จึงเป็นการปรับองค์กรในลักษณะของ Agenda Based Organization   นั่นก็คือเป็นองค์กรประเภทที่นำเอาภารกิจเดียวกันมารวมอยู่ด้วยกัน  คือจัดองค์กรตามภารกิจ  ถึงแม้กระทรวงหลายกระทรวงใช้ชื่อเดิม  แต่ปรับองค์กรใหม่  ปรับไส้ในใหม่ให้เป็นไปตามภารกิจ  มี Job description ใหม่ เพื่อให้เป็นลักษณะของกลุ่มภารกิจ แล้วกลุ่มภารกิจนี้ต่อไปข้างหน้าขั้นตอนต่อไปต้องมีระบบ e – Government  มีต่ออินเตอร์เน็ต มีอินทราเน็ตของระบบ  การบริหารจะเป็น Networking ไปในตัว  เป็น Networking Organization คือปฏิสัมพันธ์ขององค์กรต่าง ๆ ของกรมต่าง ๆ ที่อยู่ในนั้น  จะมีทั้งโดยตรงโดยข้าง  ไม่มีระเบียบที่ต้องขึ้นเป็นขั้นเป็นตอนตามลำดับชั้น  มี Hierarchy  ยาวเหยียด   อันนี้จะบริการประชาชนไม่ได้ดี  แล้วก็จะส่งเสริมให้ข้าราชการนั้นเป็น Knowledge Worker คือเป็นผู้ที่นั่งบนคอมพิวเตอร์มีข้อมูลเพียงพอเพื่อให้ตัดสินใจ  มีอำนาจในการตัดสินใจบนพื้นฐานของข้อมูลที่เพียงพอ  เพราะฉะนั้นเรื่องไม่ต้องเพื่อพิจารณาตั้งแต่ ซี 4 จนถึงรัฐมนตรี   แล้วเอาเข้า ครม.ไปพิจารณาและไปตัดสินใน ครม.  ไม่รู้จะมีข้าราชการไว้มากมายทำไม  มีแต่ละคนก็เพื่อพิจารณาหมด  เพื่อพิจารณาทั้งนั้น  หัวหน้าแผนก หัวหน้ากอง อธิบดี  เพื่อพิจารณาหมด 

                                สรุปแล้วว่าสมองที่มีอยู่ไม่ได้ใช้  ใช้ Labor เพราะฉะนั้นวันนี้ต้องปรับกระบวนบริหารใหม่  เพื่อให้ข้าราชการได้ภูมิใจ  ไม่ใช่ตื่นเช้ามาบอกว่า”โอ๊ยเบื่อจัง เมื่อไรจะวันเสาร์”  เพราะว่าต้องตื่นไปทำงาน  แล้วไปทำงานไม่สนุกเพราะไม่ได้ใช้หัว  จบดอกเตอร์มาใหม่ ๆ มาอยู่ซี 4 ซี 5 นี่ก็ต้องรับคำสั่งเจ้านาย  ซึ่งไม่ค่อยรู้เรื่องรู้ราว  เสร็จแล้วมาถึงก็ทำงานขึ้นไปก็เพื่อพิจารณาต่อไป  ก็เริ่มเบื่อ  เบื่อก็หนีกันหมด  ระบบราชการก็แย่  มีหนังสือเล่มใหม่ล่าสุดเรื่อง The war for talent เขาบอกว่าคนเป็น CEO ในอนาคตอย่าปล่อยให้เรื่องการบริหารงานบุคคลให้เป็นเรื่องของ Human Resource Development หรือแผนก Personal เท่านั้น  คนเป็น CEO ต้องเข้ามาดู  เพราะว่ามีหน้าที่ต้อง Attract คือดึงดูด  และ Retrain เก็บไว้ให้ดี  Develop พัฒนาเขา  The best and the brightest คือคนหัวดี คนปัญญาดี คนเก่ง  ต้องแย่งกันหามา  เอามาเก็บไว้แล้วรักษาไว้ให้ดี  เพราะว่าคนเหล่านี้คือกำลังสำคัญในการทำมาหากินในอนาคต  เพราะว่าโลกข้างหน้าแข่งกันที่ปัญญา  ไม่ได้แข่งว่าใครมีทรัพย์สินจะไปขายมากกว่ากัน   นั่นคือขายของเก่ากินเดี๋ยวก็หมด  แข่งขันที่ปัญญาเพราะปัญญาไม่มีหมด  พัฒนาได้ตลอดไป  เพราะฉะนั้นปัญญาจึงเป็นเรื่องสำคัญ 

                                ระบบราชการถ้าหากยังไม่เอื้ออำนวยให้คน The best the brightest  ยังอยู่ในระบบได้  ระบบราชการก็จะอ่อนแอ  อ่อนแอไปเรื่อย ๆ ผลสุดท้ายก็คือพังทั้งประเทศ  เพราะฉะนั้นวันนี้ระบบจะต้องเกื้อกูลให้คนเก่ง ๆ ได้อยู่ในระบบราชการ  สามารถทำงานได้  สิ่งที่ทำงานไม่ใช่เงินอย่างเดียว  ความท้าทาย  ความสามารถ โอกาสที่เขาได้ทำต่างหาก  เป็นสิ่งที่รักษามนุษย์ไว้ในองค์กร  อย่างคนอย่างผมคงไม่มาเป็นนายก ฯ เพราะอยากได้ 95,000 บาทต่อเดือน  ผมมาเป็นนายก ฯ เพราะท้าทายว่าผมจะได้แก้ปัญหาประชาชน  ตอบแทนบุญคุณประเทศสักที  คนจนจะต้องทำให้หายจนให้ได้  ระบบไม่ดีต้องแก้ระบบให้ได้  นั่นคือความท้าทายต่างหากที่ยึดเหนี่ยวไว้ได้  ไม่อย่างนั้นกินเงินเดือน 95,000 บาท  ถึงเวลาไปยืนในสภา ฯ ให้เขาด่าตลอดเวลานี่ไม่สนุกหรอก  นั่นไม่ใช่เรื่องท้าทายแต่ตรงกันข้ามกับคำว่าท้าทาย  แต่ท้าทายจริง ๆ คือได้ทำงาน  วันนี้ที่ต้องการทำก็เพราะต้องการทำงาน  เพราะฉะนั้นระบบปฏิรูปราชการวันนี้ต้องบอกว่าองค์กรนี้ได้จัดตั้งมา 110 ปีแล้ว  ถึงแม้จะมีการปรับอะไรพัฒนาอะไรขึ้นมาอย่างระดับ  แต่เป็นการพัฒนาใน Micro  ยังไม่ได้ทำในเชิง Macro เลย 

                                วันนี้ Macro ก็คือการ Revamp Organization ทั้งหมดใหม่ แล้วเอามาทำใหม่  มาตั้งใหม่  มาเรียงใหม่  ด้วยระบบที่เรียกว่าเป็น Agenda Based Organization   แล้วถามว่าวันนี้ระบบงบประมาณมันไปสอดคล้องกันตรงไหน   เพราะว่าระบบงบประมาณนี้    เลยให้ที่กรมเป็นนิติบุคคล    กรมนิติบุคคลงบประมาณก็เลยไปตามนิติบุคคลตามกรมต่าง ๆ ซึ่งไม่คล่องตัว  แต่ในอนาคตต้องค่อยเปลี่ยน  แต่วันนี้เปลี่ยนแล้วยังไม่เข้าใจกัน  เพราะว่ามีคนไม่เข้าใจไปสร้างความสับสนหนักขึ้นกว่าเดิม  เพราะเข้าใจยากอยู่แล้ว  คนไม่เข้าใจเลยไปสร้างความสับสนหนักขึ้นมากกว่าเดิม  ความจริงแล้วงบประมาณต้องมี Flexibility มากกว่านี้  ท่านบริหารงานถ้าหากว่าทุกอย่างโดยเฉพาะบริษัทกำหนดไว้เลยว่าวันนี้จะต้องซื้อน้ำยาล้างส้วม 3 ขวด  เกิดมีงานขึ้นมา  น้ำยาล้างห้องน้ำไม่พอ  ซื้อไม่ได้  เพราะงบประมาณไม่ได้ตั้งไว้  อะไรทำนองนี้ท่านก็แย่  เพราะฉะนั้นจะต้องทำอะไรที่มี Flexibility  ต้องให้ Trust กับคนบ้าง  แต่ใช้ระบบ Check and balance   

                                ถ้าทุกคนไม่มี Trust หมด  ก็คือคนก็ไม่รู้จะทำงานทำไม  เราพยายามออกกติกาให้เข้มงวด  เพราะกลัวคน 3% ที่เลว ๆ นั้นจะทำให้ประเทศเสียหาย  คน 97 % ไม่ต้องทำงานดีกว่า  นี่คือระบบที่มันเป็นอยู่ปัจจุบัน  เราจะต้องพยายามให้ Trust กับคน  แต่มีระบบ Check and balance มีระบบ Report ระบบจะเช็คกันเอง  อย่างคอมพิวเตอร์มีระบบที่เช็คกันเอง  แม้กระทั่งในบริษัทในตลาดหลักทรัพย์  เมื่อไรคุณเป็นบริษัทมหาชนโดยเฉพาะรัฐวิสาหกิจ  เข้าตลาดหลักทรัพย์เมื่อไร  คุณถูกตรวจสอบด้วยแค่ว่าการลงทุนของคุณ Transparence หรือไม่  เช่นว่าการลงทุนต่อยูนิตของ Industry นี้  ตกที่ 100 เหรียญ  ทำไมคุณ 200 เหรียญ  แค่นี้ก็รู้แล้วว่าคุณโกง  คุณ Siphon เงินออกไปใช้  คนก็ไม่เชื่อถือคุณ  บริษัทคุณก็ไม่มีใครลงทุน  กู้เงินธนาคารก็ลำบาก  นั่นคือสิ่งที่ Check and balance ในตัวเอง  เพราะฉะนั้นตรงนี้จะต้องเกิดขึ้นในระบบราชการด้วย  ระบบราชการจะต้องเป็นระบบที่มีการถ่วงดุล  ไม่ใช่ระบบดึงขา  ถ่วงดุลคือความสมดุล  แต่ระบบดึงขาก็คืออย่าให้มันทำอะไร  ดูให้ดี  เพราะฉะนั้นระบบนี้ก็คือระบบถ่วงดุลที่จะต้องมีการให้ Trust ให้  Discretionary Power (อำนาจที่จะตัดสินกิจการด้วยตนเอง)  ให้ Flexibility แก่คนที่เป็นเจ้าภาพ  คือกำหนดให้คนเป็นเจ้าภาพใน Mission แต่ละอันให้ชัดเจน  คนเป็นเจ้าภาพเขาจะมีความสำนึกและรับผิดชอบที่จะติดตามทั้งผลและทั้งความเสียหายด้วยตัวเขาเอง  นั่นคือระบบเจ้าภาพที่ในหลวงรัชกาลที่ 5 ทรงตรัสไว้ 

                                ผมขอเรียนว่า  วันนี้โครงสร้างเราจะเริ่มต้นที่ทำกระทรวงให้แบนลง  แต่จะแบนลงได้มากแค่ไหนนั้นไม่สามารถทำเหมือนฝันได้ทันทีหรอก  เพราะเราจะเอาข้าราชการ 2 ล้านกว่าคนไปไว้ที่ไหน  คุณบอกว่าคุณจะปลดออก  พูดได้แต่ทำไม่ได้  แล้วปลดราชการยามเศรษฐกิจยังไม่เฟื่องฟูเป็นอันตรายสองต่อ  อันตรายต่อระบบเศรษฐกิจด้วย  เพราะคนเหล่านี้ไม่มีที่ไป  อย่าง Early Retire ที่ผ่านมานั้นไม่ได้ประโยชน์หรอก  เพราะไม่มีที่ไป เพราะเศรษฐกิจดูดซับคนไม่ได้  แต่ต้องลดคนในยามเศรษฐกิจบูม  เพราะมีที่ไป  มีโอกาส  ลดคนยามเศรษฐกิจไม่ดีนั้นเป็นสิ่งที่ผิดพลาด  บอริส  เยลต์ซิน  ถูก IMF สั่งให้ปิดโรงงานที่รัสเซีย  ซึ่งมีคนงานอยู่ 50,000 คน  จอห์น เมเยอร์ไปเยี่ยม  บอริส  เยลต์ซิน  ขับรถพาไปบอก  นี่จอห์นดูซิว่าโรงงานนี้ 50,000 คนได้ขาดทุน  แล้ว IMF สั่งให้ปิด  เป็นคุณ  ๆ คิดอย่างไร  ขาดทุนก็จริงอยู่แต่จ้างคนไว้ 50,000 คน  แต่ยามนี้ 50,000 คนจะให้ไปตายที่ไหน   ไม่มีงานทำ   เหมือนกันครับ   ระบบราชการนั้นจะต้องกระชับและแข็งแรงมากขึ้น  แต่ว่าไม่ใช่เป็นการ Lay Off แต่เป็นการต่างคนต่างเต็มใจ  แต่ว่าต้องเป็นยามที่เศรษฐกิจดี    แล้วให้โอกาสเขามีทางไป  เหมือน จู หรง จี  ทำเมื่อต้นปีนี้  จู หรง จี  ให้ข้าราชการที่อายุ 55 ปีขึ้นไปอยู่บ้านไม่ต้องมาทำงาน  เอาเงินเดือนไปกินเท่าเดิม  ถ้าใครอยากเป็นเถ้าแก่มาเอากองทุน Venture Capital หรือเอากองทุน SME ไปทำเป็นเถ้าแก่   แล้วจะลงทุนด้วย   แต่ถ้าคนที่ไม่มีหัวเป็นเถ้าแก่  นอนอยู่บ้านจน 60 ปีแต่กินเงินเดือน  เพราะ จู หรง จี     ต้องการให้คนรุ่นใหม่มานั่งบริหารเพื่อรองรับกับสิ่งที่เปลี่ยนไปของโลกได้ทัน    นั่นคือสิ่งที่ จู หรง จี ทำ  แต่ไม่ได้บอกว่าประเทศไทยจะทำ  อันนี้เล่าให้ฟัง 

                                วันนี้ระบบราชการเราก็ได้แต่ทำให้มันแบนลง  ลด Hierarchy เท่าที่ทำได้  แบ่งเป็นกลุ่มงานตามภารกิจ     แล้วในอนาคตจะจัดงบประมาณตามกลุ่มงานตามภารกิจ    และให้มีความคล่องตัวในการปรับงบประมาณในส่วนนั้น  แต่วันนี้ยังทำไม่ได้  เพราะยังเป็นงบประมาณเดิมอยู่  แต่ว่าขั้นต่อไป    แต่ขั้นนี้คือใช้งบประมาณตามนี้  ทำไมต้องเป็น 1 ตุลาคม     เพราะประเทศไทยเริ่มต้นทุกอย่างที่ 1 ตุลาคม     โดยเฉพาะงบประมาณ  ถ้า 1 ตุลาคมทัน  ก็งบประมาณใหม่  จะได้ปรับเข้าสู่ กรม กอง ใหม่ทัน 1 ตุลาคม  ไม่อย่างนั้นต้องเสียเวลา  โครงสร้างเสร็จแต่กว่าจะทำงานได้เหมือนใหม่ก็อีกปีหนึ่ง  ทำให้เสียเวลา  เพราะฉะนั้น 1 ตุลาคม  จึงเป็นวันที่มีความสำคัญ  ที่ต้องให้ Transition ทุกอย่างลงที่ 1 ตุลาคม  เพราะฉะนั้นกระทรวงได้ขยายเป็น 20 กระทรวง   เพราะว่าข้าราชการ 2 ล้านคนที่อยู่ 14 กระทรวง    จะเอา  2 ล้านคนไปอยู่ 20 กระทรวง  จำนวนข้าราชการในกระทรวงแต่ละกระทรวงจะลดลงมา  ขั้นตอนจะลดลงมา  กระทรวงก็แบนลง  เมื่อแบนแล้วความคล่องตัวในการทำงานจะเร็วขึ้น  แล้วยังไม่พอ  ประชาชนที่ใช้บริการจะไปตามกลุ่มงาน  จะไปติดต่อเรื่องนี้ก็ไปที่กลุ่มงานนี้  จะอยู่ที่นี่  ไม่ต้องเดินกันไปมากมาย 

                                ในอนาคตขั้นต่อไปก็คือว่า Debureaucratize    บางส่วน  บางส่วนที่ไม่จำเป็นต้องเป็นระบบราชการก็ Debureaucratize  เสีย  คือลดความเป็นราชการลงทีละขั้น ๆ ผมไม่ใช้คำว่า Privatize ใช้ Debureaucratize ก็จะทำ  เมื่อทำถึงจุดนั้นแล้วก็จะมีการวางระบบเส้นประสาทที่บิลเกตต์ใช้คำว่า Digital Nervous System  คือวางระบบประสาทของการไหลเวียนของข้อมูลตามกรมต่าง ๆ จังหวัดต่าง ๆ  แล้วทุกจังหวัดก็มี Server ของตัวเอง  และ Server เหล่านั้น Pool เข้าหากัน  ก็เป็น e – Government เป็นระบบการบริหารราชการโดยใช้ระบบข้อมูลทางอิเลคทรอนิกส์  เพื่อพัฒนาข้าราชการต่อไปให้เป็นข้าราชการที่เป็น knowledge Worker  ไม่ใช่เป็นเสมียนตั้งแต่ ซี 4 ถึง ซี 10   ซึ่งซี 4 นี่เป็น knowledge Worker ได้แล้ว  ซี 5 ตัดสินใจได้เท่ากับอธิบดีวันนี้   ก็ค่อย ๆ พัฒนากันไป  จะคล่องตัวขึ้นมาก  คนก็จะท้าทายว่าวันนี้ผมมาทำราชการ ผมสนุก  ผมได้เงินน้อยจริงแต่ผมสนุก  ผมได้แก้ปัญหาให้ประชาชน  เขาจะภูมิใจตรงนั้น  ต้องยึดเหนี่ยวกันตรงนั้น  หลังจากนั้นจะนำไปสู่ e – Citizen คือการ์ดใบเดียว  มีสมาร์ทการ์ด  เป็นสมาร์ทการ์ดที่เก็บข้อมูลของส่วนราชการทุกส่วน  ใช้การ์ดใบเดียว  บัตรประจำตัวประชาชนมีสมาร์ทการ์ด  ข้อมูลบัตร 30 บาทก็อยู่ในนี้  ข้อมูลแรงงาน  ข้อมูลบัตรประจำตัวข้าราชการก็อยู่ในนี้หมด  การใช้บริการต่าง ๆ อยู่ในนี้หมด  จะทำให้ประเทศไทยรู้ Profile ของประชากรของตัวเองทั้งหมด  ข้อมูลทั้งหมด  เพื่อนำสู่การวางยุทธศาสตร์ที่ถูกต้อง 

                                วันนี้ประเทศไทยไม่มียุทธศาสตร์ที่ถูกต้อง  เราต้องรีบวางยุทธศาสตร์ให้ถูกต้อง  ยุทธศาสตร์ที่ถูกต้องต้องอาศัยข้อมูลที่ถูกต้อง  ถึงจะวิเคราะห์ได้ถูกต้อง  เพราะฉะนั้นข้อมูลจึงเป็นหัวใจสำคัญ  คือความรู้จริงเราไม่พอเพียง  เพราะเราไม่รู้จริงกับตัวเรา  พอไม่รู้จริงกับตัวเรา  คนพูดเก่งก็ได้เปรียบ  เพราะคนไม่รู้จริงมีมาก  โบราณถึงบอกว่าปากเป็นเอก เลขเป็นโท หนังสือเป็นตรี  สรุปแล้วมีความรู้ทางหนังสือได้ตรี  รู้หนังสือเสร็จคิดเป็นได้โท  แต่เสร็จพวกพูดเก่ง  พูดเก่งได้เอก   เพราะฉะนั้นอันนี้เราจะต้องมาทำให้เกิดความรู้จริง  เมื่อรู้จริงเกิดขึ้นคนพูดเรื่อยเปื่อย  คนจะบอกว่านี่พูดอะไรไม่รู้เรื่องพูดได้อย่างไร  จะมีอย่างนี้เกิดขึ้น  เพราะฉะนั้นความรู้จริงจึงเป็นเรื่องสำคัญ  ระบบราชการต้องรู้จริงถึงได้วิเคราะห์จริง  แล้วถึงวางยุทธศาสตร์จริง  เพราะฉะนั้นการปฏิรูประบบราชการในขั้นนี้ในชั้นนี้ 1 ตุลาคมที่จะเห็นนี้ ก็คือปฏิรูประบบงบประมาณขั้นแรก คือกำหนดงบประมาณโดยยุทธศาสตร์  โดยนโยบาย  ไม่ใช่กำหนดงบประมาณโดยเจ้าหน้าที่สำนักงบประมาณแบบในอดีต แล้วให้แม็ทช์กับโครงสร้างใหม่โดยทำ Parallel ไปกับโครงสร้างปัจจุบัน   ถ้าเกิดว่าสภา ฯ ผ่าน  ไม่มีปัญหาเรียบร้อยทันเวลา  งบประมาณโครงสร้างใหม่ก็จะเข้าไปเจอกับงบประมาณโครงสร้างเก่า  เพื่อปรับไปสู่โครงสร้างใหม่ทันที  วันที่ 1 ตุลาคมก็จะใช้งบประมาณตามโครงสร้างใหม่  แล้วกระทรวง ทบวง กรม ใหม่  ที่ทำอย่างนี้ถามว่ารัฐบาลได้อะไร ไม่ได้อะไรหรอก   แต่ประชาชนต่างหากที่ได้   เพราะว่ารัฐมนตรีก็เท่าเดิม  ไม่ใช่ว่าเพิ่มกระทรวงแล้วเพิ่มรัฐมนตรี  บางคนยังพยายามตะแบงพูด  ทั้ง ๆ ที่รู้ว่ารัฐธรรมนูญเขาบอกว่าห้ามเพิ่ม  ได้แค่นี้  ก็ยังตะแบงพูดกันอยู่  แต่ขอให้รู้ว่ารัฐมนตรีเท่าเดิม  เพียงแต่บางคนยังบอกว่าอ้าวถ้าได้รัฐมนตรีว่าการเพิ่มขึ้น  จะหาเรื่องจนได้  สรุปแล้วคือว่าเมื่อมีกระทรวง 20 กระทรวง  สิ่งที่ได้คือความคล่องตัวในการทำงาน  แล้วข้าราชการจะมีความรู้สึกที่ดี  เพราะเนื่องจากว่าไม่ได้เป็นระบบอาณาจักร  แต่เป็นระบบเครือข่าย  เปลี่ยนจากระบบอาณาจักรเป็นระบบเครือข่าย  ถ้าไม่เช่นนั้นถ้าเป็นระบบ Functioning System ทุกคนอยาก Self Contain เพราะฉะนั้นมีทุกอย่างในตัวเองก็จะเพิ่ม ๆ ผลสุดท้ายก็เกิดการซ้ำซ้อน 

                                เรื่องของ Food  Safety ปัจจุบันคุณลองดูสิ Food Safety เป็นหน้าที่ของใครบ้าง  ไม่รู้กี่กระทรวง  เรื่องของสารพิษกี่กระทรวง  กลาโหม อุตสาหกรรม เกษตร คลัง พาณิชย์ ไปหมด  ต่อไปนี้จะลดน้อยลงไป  ก็ไม่ได้หมายความว่าจะลดชั่วข้ามคืน  แต่ความซ้ำซ้อนเหล่านี้จะลดน้อยลงไป  ประชาชนผู้ใช้บริการจะใช้บริการได้เร็วขึ้น  ถูกต้องขึ้น  แล้วความฉับพลันในการแก้ปัญหา  จะเร็วขึ้น  ความมีเจ้าภาพจะถูกบังคับให้มีเจ้าภาพ  วันนี้ต้องมีเจ้าภาพ  ถ้าขืนไม่มีเจ้าภาพท่านไม่ต้องคิดอะไรมาก  แค่ในกระทรวงต่างประเทศที่ไปอยู่ต่างประเทศกัน  กระทรวงอื่นไปอยู่กัน  ทุกประเทศมีตัวแทนจากกระทรวงไปอยู่  ต่างคนต่างสร้างอาณาจักรของใครของมัน  ต่างคนต่างอยู่  ขึ้นอยู่ที่ภาวะผู้นำของทูตที่จะชวนมาพูดคุยกันแค่ไหน  ถ้าเกิดไม่มี  ระบบก็คือต่างคนต่างอยู่  อยู่เพื่อบริการเจ้านายของกระทรวงใครกระทรวงมัน  ทำงานได้เท่าไรเพิ่มงบประมาณไม่ได้เนื่องจากว่ามันเยอะ  หลาย ๆ กระทรวงก็เพิ่มไม่ได้  เมื่อเพิ่มไม่ได้ก็ทำงานไปแบบเสียน้อยเสียยากไปอย่างนั้น  ไม่ได้อะไรขึ้นมา  เพราะฉะนั้นถ้าเอามารวมกันคิดเป็นระบบเจ้าภาพ  มีเจ้าภาพมีการบริหารจัดการร่วมกัน  วางยุทธศาสตร์ร่วมกัน  ใช้พลังที่มีอยู่ร่วมกัน  ท่านเห็นไม้ไผ่ไหม  ภาษิตจีนไม้ไผ่อันเล็ก ๆ  หรือตะเกียบอยู่ตามลำพังหักเมื่อไรก็หักได้  แต่ถ้าเอามามัดรวมกันหักไม่ได้  นั่นก็คือสิ่งที่จะต้องเอาพลังของสิ่งที่มีอยู่มารวมกัน  คือต้องมีเจ้าภาพ 1 คน  และใช้เงินที่มีอยู่จำกัดได้อย่างมีประสิทธิภาพ  เพราะมันจำกัด  แต่จำกัดเอามารวมกันแล้วมันไม่จำกัด  นี่ก็คือสิ่งที่กำลังทำและจะทำ  ผมเชื่อว่าอีกสักครู่ท่านปลัดทบวงกับท่านเลขาธิการ ก.พ.คงจะอธิบายในรายละเอียดต่อได้ลึกซึ้งกว่าผม  แต่ผมขอเอาหลักการคร่าว ๆ ว่าสาเหตุที่มาถึงก็ผลักดันปฏิรูประบบราชการทันทีนี้  ก็เพราะว่าผมมาจากนักบริหาร  รู้ว่าการบริหารนั้นต้องได้คนดีระบบดี  โครงสร้างดี 

                                วันนี้คนในระบบราชการผมเชื่อว่าคนดีมีมาก  คนมีความสามารถมีมาก  แต่ระบบทำให้คนดีและคนมีความสามารถเหล่านี้ด้อยศักยภาพลงไปเพราะระบบ  เพราะฉะนั้นเราจะต้องปรับระบบเพื่อให้คนที่มีศักยภาพเหล่านี้ได้ใช้ศักยภาพของตัวเองอย่างเต็มที่ จึงต้องมาปรับระบบให้สอดคล้องกับยุคสมัย ความต้อง การประชาชน  ยุคสมัยที่ต้องต่อสู้แข่งขันกับนานาประเทศ  ทุนต่างชาติที่เข้ามา  แล้วจะทำให้ทุนไทยแข็งแรงสู้ได้อย่างไร  สู้แล้วจะทำอย่างไรไม่ให้คนจนแย่ลงกว่าเดิม  ทำอย่างไรถึงจะทำให้สิ่งที่เป็นสินทรัพย์ของประเทศไทย  ได้ถูกนำมาใช้อย่างมีประสิทธิภาพ  สินทรัพย์เหล่านี้จะมาแก้หนี้สินอย่างไร  ผมขอย้ำอีกครั้งว่าหนี้สินที่เรามีอยู่วันนี้มาก   ถ้าหากว่าประเทศไทยไม่สามารถทำให้  GDP       ตัวเองเติบโตกว่านี้ได้ช้าเกินไป  หนี้สินเหล่านี้จะกินตัวเรา  ก็เปรียบเสมือนบริษัทที่มีหนี้มาก  มีรายได้น้อย  มันก็จะลำบากขึ้น  เพราะฉะนั้นจะต้องพยายามสร้าง  แก้ปัญหาหนี้ที่รายได้ที่สินทรัพย์และที่ตัวหนี้ทั้ง 3 ส่วนพร้อม ๆ กัน  ไม่ใช้แก้ปัญหาหนี้ที่หนี้  แก้ไม่ได้หรอก  เราจะแก้ปัญหาทั้งหมดด้วยกัน  เมื่อแก้ปัญหาทั้งหมดด้วยกัน  กลไกที่สำคัญในการแก้ก็คือภาคราชการ  ภาคราชการต้องปฏิรูปทั้งทัศนคติ   ปฏิรูปทั้งโครงสร้าง   ปฏิรูปทั้งกระบวนการและระบบ   ปฏิรูปกฎหมายที่ข้าราชการจะต้องใช้  เพื่อให้ทันเหตุการณ์  ทันสมัย  รัฐบาลนี้กำลังเสนอยกเลิกกฎหมายล้าสมัยไปเข้าสภา ฯ  47 ฉบับ  แต่เป็นกฎหมาย 1 ฉบับ  ยกเลิกกฎหมาย 47 ฉบับ  ซึ่งเป็นครั้งแรกในประวัติศาสตร์ที่ทำอย่างนี้  เราระดมนักกฎหมายมือดีมาช่วยกันคิดช่วยกันทำ  แล้วก็จะส่งเข้าสภา ฯ เราจะมีการสังคายนากฎหมายที่ล้าสมัยอีกหลายอย่าง  เพื่อให้สอดคล้องกับระบบโครงสร้างของระบบการปฏิรูประบบราชการ  ผมมีเวลาถึง 11.00 น.คงให้ถามสักครู่เผื่อจะมีคำถาม   เพราะเห็นตั้งไมโครโฟนไว้มาก  ถ้าใครมีอะไรจะถามเชิญได้เลย    ผมดีใจ  วันก่อนไปงานพบปะนักศึกษา ที่มหาวิทยาลัยธรรมศาสตร์  ปรากฏว่าเข้าคิวถามเป็นแถว  แสดงว่าเดี๋ยวนี้คนไทยเปลี่ยนไปจากยุคผม  ยุคผมนี่เป็นผู้ฟังที่ดี   ฟังไปมีคำนับครูไปด้วย  คือหลับ  ไม่ค่อยถาม  แต่รุ่นหลังนี่กล้าถามขึ้น   ซึ่งเป็นสิ่งที่ดี  เชิญครับ 

 

                                                                ----------------------------------------------------

 

                                                                                                                ฝ่ายประชาสัมพันธ์และเผยแพร่ สำนักโฆษก

                                                                                                                วิมลมาส  รัตนมณี / ถอดเทป / พิมพ์

พาณี  รัตนยันต์ / ตรวจ