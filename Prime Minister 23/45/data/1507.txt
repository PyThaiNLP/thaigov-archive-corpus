คำกล่าวของ พ.ต.ท. ทักษิณ ชินวัตร นายกรัฐมนตรี
ในโอกาสต้อนรับคณะเยาวชนโครงการวัฒนธรรมไทยคืนถิ่น

ครั้งที่  7

โรงเรียนพุทธศาสนาวัดไทยลอสแองเจลิส
รัฐแคลิฟอร์เนีย สหรัฐอเมริกา

ณ ตึกสันติไมตรี ทำเนียบรัฐบาล

วันจันทร์ที่ 15 กรกฎาคม 2545  เวลา 13.30 น.

-------------------------------------------

นมัสการพระคุณเจ้า

คุณครู

ผู้ปกครอง และ
เยาวชนที่รักทุกท่าน

                            วันนี้ ผมดีใจที่ได้พบลูกหลานคนไทยและพี่น้องคนไทยที่ได้กลับมาเยี่ยมบ้านอีกคณะหนึ่ง วันก่อนผมได้พบกับคณะคนไทยอีกคณะหนึ่ง ผมดีใจที่ได้ทราบว่าหนูๆ ทั้งหลายได้เรียนภาษาไทย        ได้เข้าวัด ได้เรียนศิลปวัฒนธรรมไทย ดนตรีไทย และยังมีความสามารถถึงขนาดมาแสดงให้คนไทยในประเทศไทยได้ชม ซึ่งผมภาคภูมิใจ และอยากให้สิ่งเหล่านี้ยังอยู่และถ่ายทอดกันต่อไป

                            ถึงแม้ว่าเราจะอยู่ที่ใด ตราบใดที่เรายังคิดว่า เรายังมีความผูกพันต่อแผ่นดินไทย         ซึ่งเป็นแผ่นดินพ่อ แผ่นดินแม่ ก็เป็นประโยชน์มาก และในอนาคตข้างหน้าเมื่อหนูๆ เรียนจบแล้ว         และมีประสบการณ์มากแล้ว ขอให้มาช่วยกันพัฒนาประเทศ เพื่อให้ประเทศไทยของเราเป็นประเทศที่มี  ศักยภาพที่แข็งแรง เป็นประเทศหลักในภูมิภาคแห่งนี้ เราต้องการคนที่มีความรู้อีกมากมาย ความรู้สมัยใหม่ เฉพาะอย่างยิ่ง คนที่ไปอยู่ในต่างประเทศได้เห็นสิ่งที่ก้าวหน้า ทันสมัย และมาช่วยกันปรับปรุงให้ประเทศไทยเราดีขึ้นเรื่อยๆ นับเป็นสิ่งที่ดี

                            วันนี้ ลุงในฐานะที่ทำหน้าที่ในวันนี้ และไม่เคยไปอยู่ในต่างประเทศเหมือนพวกหนูๆ     แต่ได้ไปเรียนที่สหรัฐอเมริกา 2 รอบ รวม 4 ปี คิดว่าจะทำหน้าที่ให้ดีที่สุด แล้วเมื่อพวกหนูๆ โตขึ้นมา       ก็มารับช่วงกันต่อ เพื่อช่วยกันพัฒนาประเทศเรา ให้ประเทศเราเป็นประเทศที่มีความแข็งแรง แต่สิ่งสำคัญ  ที่สุดคือความเข้าใจในวัฒนธรรม ในขนบธรรมเนียมประเพณีซึ่งเป็นสิ่งที่ดีงาม เป็นสิ่งที่เป็นความแข็งแรงของประเทศไทยซึ่งต้องยึดมั่นต่อไป อย่าได้ลืม

                            ผมต้องขอขอบคุณ ทั้งคุณพ่อและคุณแม่ว่า แม้จะไปอยู่ต่างประเทศก็ยังมีความรักและผูกพันต่อประเทศไทย ได้พาลูกๆ ไปเรียนภาษาไทย ศิลปวัฒนธรรมไทยและพามาเที่ยวประเทศไทย       ซึ่งคนไทยยินดีต้อนรับให้มาเยี่ยมกันทุกปี และหวังว่าคงได้ความรู้เพิ่มเติมจากการที่ประเทศไทยได้พัฒนาตนเองในระดับหนึ่ง ได้เห็น ได้เข้าใจประเทศไทย เมื่อมีความเข้าใจประเทศไทยมากขึ้น เวลาไปพูดกับ     คนต่างประเทศ และคนไทยที่ไม่ค่อยได้กลับมาบ้านเรา จะได้เข้าใจประเทศไทยในภาพแท้จริง          เพราะบางครั้งภาพที่แท้จริงกับสิ่งที่เผยแพร่ออกไปนั้น ไม่ตรงกัน บางครั้งสื่อต่างประเทศไม่เข้าใจบ้านเรา จึงเขียนในทางที่ไม่เข้าใจความเป็นจริง เมื่อมาเห็นความเป็นจริงแล้วจะรู้

                            วันนี้ผมเชื่อว่าเศรษฐกิจของประเทศไทยไปได้ดี การแก้ไขปัญหาความยากจนก็ไปได้ดี   แต่คงเป็นเรื่องที่ต้องทำกันอย่างต่อเนื่อง เรื่องของการศึกษายังอยู่ระหว่างการปฏิรูประบบการศึกษาเพื่อให้การศึกษาของเราทัดเทียมกับต่างประเทศ วันนี้เรามีเด็กๆ เก่งๆ มากมาย แต่ระบบการศึกษานั้น        เปลี่ยนแปลงช้าไป วันนี้ รัฐบาลจะพยายามเร่งให้การเปลี่ยนแปลงการศึกษาดีขึ้นให้มากที่สุด

                            ผมหวังว่าคณะเยาวชนจะมาเยี่ยมบ้านบ่อยๆ และเที่ยวเมืองไทยให้สนุก และมีอะไร       ที่จะช่วยให้ประเทศไทยมีภาพพจน์ที่ดีจะเป็นสิ่งที่เป็นประโยชน์ ผมขอขอบคุณทุกคน สวัสดีครับ

-------------------------------

ฝ่ายประชาสัมพันธ์และเผยแพร่ สำนักโฆษก

อภิญญา ตันติรังสี /ถอดเทป/พิมพ์

ดวงฤดี รัตนโอฬาร /ตรวจ