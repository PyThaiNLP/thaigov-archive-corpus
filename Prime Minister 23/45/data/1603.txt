คำกล่าวของ พ.ต.ท.ทักษิณ  ชินวัตร  นายกรัฐมนตรี

ในรายการ  “นายกฯ ทักษิณคุยกับประชาชน”

ทางคลื่น F.M. 92.5   สถานีวิทยุกระจายเสียงแห่งประเทศไทย

เวลา 08.00 น.  วันเสาร์ที่ 16 มีนาคม 2545

 

 
สวัสดีครับพี่น้องประชาชนครับ

                        คงเป็นเช่นที่คุณวโรกาสได้เรียนไปนะครับว่า  ผมจะขอเล่าให้ฟังเกี่ยวกับเรื่องการถูก   กล่าวหาหรือการแทรกแซงสื่อและป.ป.ง.นะครับ   แต่ก่อนจะไปถึงจุดนั้น ผมขอทำหน้าที่ปกติคือเล่าการทำงานในสัปดาห์ที่ผ่านมาว่ารัฐบาลได้ทำอะไรไปบ้าง เพื่อให้พี่น้องประชาชนได้ทราบเป็นประจำทุก ๆ   วันเสาร์

 

นำการใช้เทคโนโลยีสารสนเทศเพื่อการสื่อสารเข้าไปใช้กับระบบการศึกษา

                        เริ่มแรกก็คงขอย้อนไปตั้งแต่วันจันทร์ที่  11 มีนาคม  ตอนเช้าผมก็ไปเปิดประชุมนานาชาติว่าด้วยเรื่องเทคโนโลยีสารสนเทศในการศึกษาที่มหาวิทยาลัยสยาม   ก็มีตัวแทนจากสมาคมมหาวิทยาลัยในเอเชียแปซิฟิก และสมาคมสถาบันการศึกษาเอกชนแห่งประเทศไทย  มานั่งสัมมนากันถึงเรื่องการใช้เทคโนโลยีการสื่อสารเพื่อการศึกษา   ผมก็ได้ไปบรรยายให้เขาฟังประมาณครึ่งชั่วโมง  ก็เน้นเรื่องของการใช้เทคโนโยลีสารสนเทศเพื่อการสื่อสาร  ซึ่งเราเรียกย่อ ๆ ว่า ICT  ซึ่งตอนนี้ถือว่าเป็นหัวข้อที่ฮิตมาก   เพราะเป็นยุคของโลกาภิวัตน์ที่ได้เครื่องมือสำคัญคือ ICT   เพราะฉะนั้น ระบบการศึกษาจะต้องใช้ระบบนี้เข้าไป  ถ้าไม่ใช้ระบบนี้เข้าไปการศึกษาก็จะก้าวหน้าช้ากว่าประเทศอื่น ๆ  และก็จะเป็นการลดช่องว่างของความรู้และความไม่รู้มากขึ้น  โดยเฉพาะอย่างยิ่งประเทศกำลังพัฒนา   ก็เป็นเรื่องที่ทุกประเทศกำลังตื่นตัวและเตรียมการจะใช้เครื่องมือเหล่านี้ให้เกิดประโยชน์ทางการสื่อสาร  โดยเฉพาะอย่างยิ่งระบบอินเตอร์เน็ต  ผมก็ได้พูดถึงนโยบายของรัฐบาลเราและข้อจำกัด  เพราะว่าการใช้ในเรื่องนี้ค่อนข้างจะน้อยมากในประเทศที่กำลังพัฒนา  โดยเฉพาะอย่างยิ่งประเทศที่ไม่ได้ใช้ภาษาอังกฤษในชีวิตประจำวันก็จะมีข้อจำกัดอีกข้อหนึ่งนอกจากเรื่องของเทคโนโลยี   เรื่องของการลงทุนแล้ว   ก็ยังมีข้อจำกัดด้านภาษา          ซึ่งอย่างไรก็แล้วแต่ประเทศไทยก็มีแผนงานที่ชัดเจนที่จะใช้ระบบ ICT  หรือใช้อินเตอร์เน็ตในระบบการศึกษาของไทยในทุก ๆ ระดับ  โดยที่          จะเน้นว่าเราจะเข้าไปติดตั้งอินเตอร์เน็ตในโรงเรียนระดับมัธยมให้เสร็จสิ้นภายใน 2 ปี และก็ภายใน 4 ปีในโรงเรียนประถมทุกโรงเรียน  และขณะนี้เรากำลังติดตั้งอินเตอร์เน็ตตำบลไปแล้ว 2,900 ตำบลจากทั้งหมด 7,000 ตำบล เพื่อที่จะให้เทคโนโลยีสารสนเทศและเครื่องมือสื่อสารเป็นตัวลดช่องว่างระหว่างความรู้และความไม่รู้ของประชาชนในชนบท  หรือของเด็กนักเรียนในชนบทกับคนในเมืองหรือประเทศที่กำลังพัฒนากับประเทศที่พัฒนาแล้ว  

 

 การวางระบบทางด่วนทดแทนโครงการพญาไท-พุทธมณฑล 

                        บ่ายวันเดียวกันผมได้ประชุมกับสำนักงานคณะกรรมการจัดระบบการจราจรทางบกหรือ สจร.  โดยที่ท่านรองนายกรัฐมนตรีพิทักษ์ฯ  ซึ่งเป็นประธานคณะกรรมการจัดระบบการจราจรทางบกร่วมกับ สจร.  มีเลขาธิการ สจร. รองเลขาธิการ สจร.  มารายงานให้ฟัง 2 เรื่องที่มาศึกษากัน   เรื่องแรกคือการวางระบบทางด่วนทดแทนโครงการพญาไท-พุทธมณฑล  ซึ่งเคยวางไว้และยกเลิกเปลี่ยนไปในช่วงที่เศรษฐกิจมีปัญหา  และก็เราจะปรับเส้นทางใหม่ที่รัฐบาลจะใช้เงินน้อยหน่อย  เพื่อให้ทางด่วนครบเส้นทาง  โดยเฉพาะอย่างยิ่งทางด่วนด้านฝั่งธนบุรียังไม่ค่อยมี  เขาก็เลยวางเส้นทางตั้งแต่การเชื่อมทางด่วนสาย 2  และทางดอนเมืองโทลเวลล์  แถว ๆ บางซื่อ หมอชิต 2  เชื่อมแล้ววิ่งมาทางรถไฟผ่านมาทางสะพานพระราม 7  และก็วิ่งไปถึงขนส่งสายใต้   และก็ไปเชื่อมกับถนนยกระดับศรีนครินทร์  ซึ่งจะทำให้ฝั่งธนบุรีมีทางด่วนขึ้นมาอีกเส้นหนึ่ง  จะใช้เงินก่อสร้างไม่มากนักเพราะไม่ต้องเวนคืนที่ดิน   แต่ไปอาศัยใช้เส้นทางของทางรถไฟ   ก็เป็นสิ่งที่เขาจะต้องไปศึกษาเพิ่มเติม  อันนี้คือแนวหนึ่งที่เขาเสนอมา

 

การจัดระบบขนส่งระบบรางในกรุงเทพฯ 

                        เรื่องที่สองพูดกันถึงเรื่องการจัดระบบขนส่งมวลชนระบบรางในกรุงเทพฯ  เนื่องจากว่า  ขณะนี้เรามีรถไฟใต้ดินกำลังทำอยู่   รถไฟฟ้าธนายง   ทางยกระดับโฮปเวลล์ซึ่งทำคาไว้อยู่  ก็ได้วางแผนกันว่าทำอย่างไรถึงจะทำให้ไปเชื่อมกับสนามบินสุวรรณภูมิ  ในช่วงแรกสนามบินสุวรรณภูมิเปิด    ถ้าเกิดว่า      สนามบินดอนเมืองยังต้องใช้คู่กันอยู่ระบบขนส่งจะเป็นอย่างไร  มองดูแล้วก็สามารถใช้ทางยกระดับที่         โฮปเวลล์ทำไว้ไม่เสร็จมาทำต่อ จะทำให้มีรถไฟชานเมืองวิ่งเชื่อมทางด้านเหนือคือจากดอนเมืองมาทางมักกะสัน  และจากมักกะสันก็จะสามารถวิ่งออกไปทางสายตะวันออกไปถึงสนามบินสุวรรณภูมิได้  ซึ่งจะใช้ระยะเวลาสั้นมากเพราะถ้าวิ่งบนรางแล้วเร็วมาก  อันนี้ก็เป็นเรื่องที่น่าสนใจและใช้เงินลงทุนก็ไม่สูงเกินไป  ขณะนี้กำลังให้ที่ปรึกษาได้ทำการศึกษาเรื่องนี้ให้ละเอียดขึ้นและก็จะนำทั้งสองโครงการมาพิจารณาอีกครั้งหนึ่ง  เรื่องนี้ก็เป็นการรายงานเบื้องต้น   ซึ่งจะเป็นการแก้ปัญหาการจราจรที่ค่อนข้างจะดี  เพราะถ้าเราไปเน้นเรื่องขนรถ  ต้องสร้างถนนเท่าไหร่ก็ไม่พอ  ต้องเน้นเรื่องขนคนด้วย  ขนคนก็คือการใช้ระบบขนส่งมวลชนขนาดใหญ่ใช้ระบบรางนี่ดีที่สุด   ก็จะทำให้การเดินทางในกรุงเทพฯ สะดวกขึ้น   ก็กำลังเร่งศึกษาเพื่อให้ดำเนินการได้โดยเร็วที่สุดนะครับ

 

อังคารนี้คณะรัฐมนตรีใส่ผ้าไทยจากจังหวัดสุโขทัย

                        วันอังคารที่ 12 มีนาคมที่ผ่านมาก็ได้มีการประชุมคณะรัฐมนตรี   ซึ่งถือว่าเป็นการประชุม   นัดแรกของรัฐมนตรีที่ได้ทรงพระกรุณาฯ โปรดเกล้าฯ แต่งตั้งใหม่  หลังจากที่ได้เข้าเฝ้าฯ ถวายสัตย์ปฏิญาณตนต่อพระบาทสมเด็จพระเจ้าอยู่หัวไปเมื่อวันศุกร์ที่แล้ว  ก็มาประชุมกันอย่างพร้อมเพรียงกัน   วันอังคารที่ผ่านมานั้นคณะรัฐมนตรีก็ได้ใส่ผ้าไทย  ซึ่งเป็นผ้าฝ้ายจากสุโขทัย  รัฐมนตรีสมศักดิ์  เทพสุทิน  ตัดมาให้    ตัวหนึ่งประมาณ 1,000 บาท ใส่สบายมากครับ  ไม่ร้อน  เวลาเราไปตรวจงานต่างจังหวัดใช้ผ้าฝ้ายก็ดีครับ   ไม่ร้อนและก็สวย  ก็อยากให้คนไทยได้นำมาใช้กันบ้าง  เพราะว่าเป็นการประหยัดและช่วยส่งเสริมอาชีพให้กับพี่น้องเกษตรกรที่ทำอาชีพเสริม และเป็นสิ่งที่เป็นวัฒนธรรมเป็นศิลปะตกทอดกันมาชั่วลูกชั่วหลาน   นะครับ

 

การปรับบทบาทภารกิจ   โครงสร้างส่วนราชการและการบริหารราชการโดยมี 20 กระทรวง

                        ในการประชุมคณะรัฐมนตรีคราวนี้ก็ได้ให้ความเห็นชอบกฎหมายหลายฉบับที่จะส่งต่อไปยังสำนักงานคณะกรรมการกฤษฎีกาเพื่อส่งเข้าสภาฯ   ฉบับแรกก็เป็นเรื่องของการปรับบทบาทภารกิจ  และโครงสร้างส่วนราชการและการบริหารราชการ  ซึ่งเป็นการปรับปรุงกระทรวง ทบวง กรมใหม่นั่นเอง   ได้มีคณะกรรมการพิจารณาทำกันหลายรอบ  และสุดท้ายก็นำมาให้คณะรัฐมนตรีพิจารณาเห็นชอบนะครับ   ก็ถือว่าคณะรัฐมนตรีเห็นชอบก็เสร็จสิ้นแล้ว  และกฎหมายฉบับสมบูรณ์จะเข้ามาอีกครั้งหนึ่ง หลักการทั้งหมดก็จบ  ก็จะมีทั้งหมด 20 กระทรวง โดยใช้ชื่อกระทรวงเดิม 11  กระทรวง  นอกนั้นเป็นกระทรวงใหม่บ้างเปลี่ยนชื่อบ้าง แต่ที่สำคัญคือปรับปรุงภารกิจเป็นกระทรวงที่เอากรม กองที่เป็นภารกิจเดียวกันมารวมกัน เพื่อให้การบริการประชาชนได้คล่องตัวขึ้น ขนาดของกระทรวงส่วนใหญ่จะเล็กลง  เพิ่มกระทรวงขึ้นก็จริงอยู่  แต่นั่นก็คือเพิ่มความเอาใจใส่สนใจใส่ใจในแต่ละเรื่องที่เป็นเรื่องสำคัญที่จะเป็นประโยชน์ต่อประชาชนและประเทศชาติ   เป็นการเตรียมความพร้อมให้กับประชาชน  เตรียมการบริการประชาชนให้สอดคล้องกับสิ่งที่เปลี่ยนไป   อันนี้ก็ถือว่าเป็นสิ่งที่สำคัญยิ่งอย่างหนึ่งของประเทศไทยในช่วงนี้  ก็หวังว่าคงจะรับการสนับสนุนจากทุกฝ่าย

 

ผบ.ตร.จะเป็นผู้พิจารณาว่าจะยกเว้นการใช้แฮนด์ฟรีขณะขับรถหรือไม่

                        มีการเสนอร่างพระราชบัญญัติจราจรทางบกคือ แก้ไขในเรื่องที่ให้มีการห้ามใช้โทรศัพท์    มือถือและการใช้อุปกรณ์เสริมอื่น ๆ ขณะขับรถเพื่อป้องกันอุบัติเหตุจราจรที่อาจจะเกิดจากรถยนต์ได้    ก็เป็นเรื่องที่สำนักงานตำรวจแห่งชาติเสนอขึ้นมา และทางคณะกรรมการกลั่นกรองก็เสนอเข้ามาที่คณะรัฐมนตรี   คณะรัฐมนตรีก็เห็นชอบตามนี้  แต่ว่าในข้อที่มีการใช้อุปกรณ์เสริมหรือการยกเว้น   จะยกเว้นอะไรอย่างไรในกฎหมายให้อำนาจของผู้บัญชาการตำรวจแห่งชาติไปออกประกาศยกเว้นได้ภายใน 90 วันหลังจากกฎหมายมีผลบังคับใช้แล้ว   ก็จะต้องเลือกยกเว้นและไม่ยกเว้นโดยดูสถิติของการเกิดอุบัติเหตุเป็นหลัก  ไม่ใช่ใช้ความรู้สึกและก็ดูการบังคับใช้กฎหมายเหล่านี้ในแต่ละประเทศ และกฎหมายจะต้องมีผลบังคับใช้ไม่ใช่ว่าออกกฎหมายเยอะแยะ  แต่ไม่มีผลบังคับใช้ และในที่สุดเป็นช่องว่างให้เกิดการทุจริตกันอีก   สรุปแล้วก็คือว่าจะมีการยกเว้นการใช้โทรศัพท์มือถือขณะขับรถ  ส่วนอุปกรณ์เสริม แฮนด์ฟรี  ผู้บัญชาการตำรวจแห่งชาติจะไปพิจารณาจากสถิติจากการบังคับใช้  ความสามารถในการบังคับใช้และจากผลสถิติที่ต่างประเทศเขาใช้กันมาว่าอะไรควรห้ามไม่ควรห้าม เพราะก็มีข้อถกเถียงกันมาก ประชาชนหลายคนก็ยังถกเถียงกันอยู่ว่าควรไม่ควร    อันนี้จะจะต้องไม่ใช้ความรู้สึก  ใช้สถิติทั้งในและต่างประเทศที่เกิดอุบัติเหตุอันเกิดจากการใช้โทรศัพท์มือถือที่ใช้แฮนด์ฟรีหรือไม่ใช้แฮนด์ฟรี  ก็จะเป็นเรื่องที่ผู้บัญชาการตำรวจแห่งชาติสามารถยกเว้นกฎหมายได้แต่กฎหมายต้องมี  

 

พระราชบัญญัติจัดระเบียบสถานบริการฉบับใหม่ครอบคลุมคาราโอเกะ  

                        อีกเรื่องเป็นพระราชบัญญัติจัดระเบียบสถานบริการฉบับใหม่   ซึ่งเป็นกฎหมายที่ครอบคลุม  เมื่อก่อนนี้คำว่า “สถานบริการ”  นั้นไม่ครอบคลุมพวกคาราโอเกะ  ก็จะครอบคลุมไป  และมีการลงโทษ    เจ้าของสถานประกอบการที่ปล่อยให้ผู้ที่มีอายุต่ำกว่า 18 ปี  รวมทั้งลงโทษกรณีที่สถานบริการมีการใช้  ยาเสพติด  คือสรุปแล้วสถานบริการที่บันเทิงก็ต้องเป็นบันเทิงสำหรับคนที่อายุเกิน 18 ปี แล้วต้องไม่มีการใช้ยาเสพติด   อันนั้นก็เป็นเรื่องที่ต้องมีความชัดเจนของกฎหมายมากขึ้น  นอกจากนี้  ก็มีการเพิ่มค่าธรรมเนียมในการเปิดสถานบริการ   เมื่อก่อนเก็บ  7,000 บาท  ตอนนี้เปลี่ยนเป็น  50,000 บาท   ก็เป็นไปตามยุคสมัยที่เปลี่ยนไป

 

มาตรการแก้ปัญหาข้าวนาปี  ปี 2544/45 

                        คณะรัฐมนตรีก็ได้รับทราบมาตรการแก้ปัญหาข้าวนาปี  ปี 2544/45  ซึ่งได้ออกมาตรการไปหลายเรื่อง  เช่น   การรับจำนำข้าวเปลือกเกษตรกร  ซึ่งเริ่มตั้งแต่  15 พฤศจิกายน 2544- ตุลาคม  2545   และก็ได้รับทราบเรื่องของการแทรกแซงรับซื้อข้าวจากเกษตรกร  และได้รับเงินอุดหนุนเป็นทุนหมุนเวียนไป  800 กว่าล้านบาท

 

การจัดตั้งตลาดกลางสินค้าเกษตรล่วงหน้า 

                        อีกเรื่องคือการจัดตั้งตลาดกลางสินค้าเกษตรล่วงหน้า  ก็เป็นเรื่องที่กฎหมายออกมาแล้วและบังคับว่าจะต้องเปิดในเดือนเมษายน  เป็นกฎหมายที่เสนอมาตั้งแต่รัฐบาลที่แล้ว  ซึ่งผมขอเรียนว่า  เรื่องนี้ไม่ค่อยสบายใจเท่าไรเพราะไม่ค่อยมั่นใจว่า  ตลาดซื้อขายนี้จะเป็นประโยชน์ต่อเกษตรกร  เพราะส่วนใหญ่แล้วเกรงว่าจะเป็นตลาดเก็งกำไรมากกว่า  คนที่เป็นเกษตรกรคนที่ค้าขายพืชไร่จริง ๆ  จะเข้าไปเกี่ยวข้องในตลาดนี้กลัวจะไม่มาก  นี่คือข้อสังเกตที่ผมให้ไปและได้พิจารณากันถึงสองรอบ  แม้ว่ากฎหมายบังคับผมก็ต้องยอม  แต่ยอมอย่างไรก็มีข้อห่วงใย   เพราะในต่างประเทศอย่างมาเลเซียเปิดไปแล้วและก็ปิดไปแล้ว  เพราะว่าพอเคร่งครัดก็จะไม่ค่อยมีธุรกรรม  ถ้าไม่เคร่งครัดก็จะเป็นเก็งกำไร  เกษตรกรไม่ได้ประโยชน์มีแต่เสียหาย  ผมก็กลัวว่าจะเป็นแบบเดียวกัน แต่ในเมื่อรัฐบาลที่แล้วมีกฎหมายออกมาแล้วและกฎหมายนี้ก็บังคับว่าต้องเปิดในเดือนเมษายนนี้   ผมจะไม่ผ่านก็รู้สึกว่าจะผิดกฎหมาย  ก็เลยต้องให้เขาไปทำด้วยการประหยัดใช้เงินให้น้อยอย่างเพิ่งขยายองค์กรจนใหญ่โต   เอาเริ่มต้นและลองดูสิว่าได้ผลมั๊ย   ถ้าได้ผลก็ค่อยขยายและทำไปในพืชตัวอื่น ๆ ตอนนี้เขาบอกว่าจะเริ่มต้นที่มันสำปะหลังก่อน  ก็คงต้องยอมไปด้วยข้อสังเกตมากมายจากผมเองและคณะรัฐมนตรี

 

รัฐบาลจะเร่งแก้ไขปัญหาความเดือดร้อนของเกษตรกร

                        วันพุธที่  13 มีนาคม ผมได้ไปประชุมสภารัฐมนตรีศึกษาแห่งเอเชียตะวันออกเฉียงใต้ ครั้งที่  37  ซึ่งจัดที่เชียงใหม่   ก็มีโอกาสได้พบกับรัฐมนตรีศึกษาและผู้บริหารการศึกษาของประเทศสมาชิกเอเชียตะวันออกเฉียงใต้หรือซีมีโอ    หลังจากนั้นก็เลยไปพบกับกลุ่มสหพันธ์เกษตรกรภาคเหนือและเครือข่าย    องค์กรประชาชนภาคเหนือ  ซึ่งได้ชุมนุมกันอยู่ที่หน้าศาลากลางจังหวัดเชียงใหม่   ก็ได้ทำความตกลงเบื้องต้นไว้แล้วว่า  เรื่องที่เขาร้องขอไปนั้นจะเร่งรัดให้เร็วขึ้น  แต่ว่ากระบวนการมันไม่ง่าย  เพราะกฎหมาย  การแก้ระเบียบ  ระบบราชการ  ทำให้ความล่าช้ายังมีอยู่  ก็จะไปเร่งให้ก็ถือว่ารัฐบาลได้บรรเทาปัญหาของพี่น้องเกษตรกรในเรื่องความยากจนเบื้องต้นไปแล้วพอสมควร เช่น  พักหนี้เกษตรกร  กองทุนหมู่บ้าน   30 บาทรักษาทุกโรค  ธนาคารประชาชน  เพราะฉะนั้น  ปัญหาที่เป็นเชิงโครงสร้างกำลังแก้ไขอยู่  แต่ต้องใช้เวลาบ้างก็มอบให้รัฐมนตรีช่วยเกษตรและสหกรณ์   ท่านประพัฒน์ฯ  เป็นคนรับไปและตั้งคณะกรรมการขึ้นมา  เพื่อทำงานร่วมกันระหว่างภาคเกษตรกร  องค์กรเอกชน และภาครัฐ ร่วมกัน   แต่จะมาบอกว่าจะต้องเสร็จเท่านั้นเท่านี้วันคงเป็นไปไม่ได้  เพราะเรื่องมีเยอะหลายเรื่องก็ช่วยกันทำไป  บางเรื่องหมักหมมมาหลายปีแล้ว   ผมก็พยายามแก้ไขบางเรื่องก็แก้ได้เร็วบางเรื่องก็แก้ได้ช้า  แต่เมื่อบรรเทาเหตุการณ์ข้างต้นแล้ว  ก็ต้องอดทนกันอีกหน่อย  ก็จะทำให้เร็วที่สุดเท่าที่จะทำได้

 

รัฐบาลรายงานแสดงผลการดำเนินการของคณะรัฐมนตรีในรอบ 1 ปี  ตามแนวนโยบายพื้นฐานแห่งรัฐต่อ     รัฐสภา  

                        บ่ายวันพุธรัฐบาลก็ได้ไปรายงานแสดงผลการดำเนินการของคณะรัฐมนตรีในรอบ 1 ปี  ตามแนวนโยบายพื้นฐานแห่งรัฐต่อรัฐสภา   ก็เป็นไปตามรัฐธรรมนูญใหม่ซึ่งทุก  1 ปี รัฐบาล  องค์กรอิสระ        ทั้งหลายจะต้องส่งรายงานการดำเนินการประจำปี   ส่วนของรัฐบาลได้เน้นให้ส่งเรื่องของนโยบายพื้นฐานแห่งรัฐ  เพื่อให้มั่นใจว่าแต่ละรัฐบาลอย่างน้อย ๆ ต้องทำงานตามนโยบายพื้นฐานก่อน   อันนั้นก็ต้องรายงานให้สภาฯ  ซึ่งเป็นวาระรายงานธรรมดา แต่ว่าสภาฯ ก็มีสิทธิจะซักถาม  สภาฯ ได้ใช้เวลาซักถามกันจนถึงประมาณสี่ทุ่มกว่าตั้งแต่บ่ายโมงครึ่ง  บรรยากาศก็เป็นไปด้วยดี  ยกเว้นตอนท้ายนิดหน่อยที่มีเรื่องที่ไม่บังควรจะพูดทางการเมืองก็นำมาพูดกัน ก็คงไม่เป็นไรก็ตอบไป  รัฐบาลก็ต้องขอขอบคุณทุก ๆ ฝ่ายที่ให้ข้อแนะนำ  ติชม   ซึ่งรัฐบาลก็คิดว่าอะไรที่เป็นประโยชน์ต่อประชาชนและประเทศชาติก็จะนำไปปฏิบัติ

 

ปีนี้บริษัทของไทยจะต้องบริหารแบบมืออาชีพและโปร่งใส  เพื่อสร้างบรรยากาศการลงทุน

                        เรื่องต่อไปเมื่อวันพฤหัสบดีที่ 14 มีนาคม ได้มีการประชุมเชิงปฏิบัติเรื่อง การกำกับดูแลกิจการที่ดี   ท่านกำกับเราดูแล   ซึ่งกระทรวงพาณิชย์ได้จัดขึ้นร่วมกับคณะกรรมการกำกับหลักทรัพย์และตลาดหลักทรัพย์หรือ ก.ล.ต.  ตลาดหลักทรัพย์แห่งประเทศไทย   สมาคมบริษัทจดทะเบียนสมาคมบริษัทหลักทรัพย์  และสมาคมส่งเสริมสถาบันกรรมการบริษัทไทย ร่วมกันจัดขึ้น  มีผู้เข้าฟังประมาณ 1,000 คน   ส่วนใหญ่จะเป็นเจ้าของกิจการบ้าง   กรรมการบริษัทบ้าง   ก็เป็นนโยบายที่รัฐบาลต้องการเน้นว่าให้ปีนี้บริษัทไทยจะต้องบริหารแบบมืออาชีพ  โปร่งใส  และก็มีระบบถ่วงดุลระหว่างผู้ถือหุ้นใหญ่และผู้ถือหุ้นรายเล็ก  เพราะว่าบริษัทมหาชนทั้งหลายเป็นบริษัทที่ใช้เงินชาวบ้านผ่านธนาคารกับไปกู้เงิน   ผ่านตลาดทุนก็คือการออกหุ้น  เพราะฉะนั้น  ระบบการบริหารจะต้องเป็นมืออาชีพโปร่งใส  ระบบบัญชีต้องดี  ผู้บริหารต้องมีความซื่อสัตย์  ต้องมีระบบที่สามารถตรวจสอบได้  ต้องไม่เกิดเอาเปรียบผู้ถือหุ้นรายย่อยและขณะเดียวกันนั้นต้องมีความเข้มแข็งของตัวเอง  เมื่อมีเหตุการณ์เกิดขึ้นต้องเข้มแข็งและสามารถที่จะผ่านพ้นไปได้  นั่นคือสิ่งที่ต้องการเน้นให้บริษัทไทย  ถ้าบริษัทไทยดีหมด  มันก็จะเป็นผลประโยชน์ต่อประเทศชาติ ประชาชน  และบรรยากาศการลงทุนความน่าเชื่อถือที่ต่างประเทศจะมีให้กับไทย 

 

จะตั้งองค์กรที่มีจิตสำนึกแห่งการบริการเป็นลักษณะของการบริการจุดเดียว

                        เมื่อวันศุกร์ก็มีการประชุมร่วมกับภาคเอกชน  ต่อไปนี้จะมีประชุมทุก 1 สัปดาห์เพื่อรัฐบาลจะได้ทำหน้าที่พูดคุยกับภาคเอกชน  เพื่อส่งเสริมให้ภาคเอกชนสามารถทำมาหากินได้ดีขยายกิจการธุรกิจได้ดี เพื่อให้เกิดการจ้างงาน เกิดเศรษฐกิจที่ดี  อย่างที่ผมเคยเรียนไว้ว่าเศรษฐกิจของภาคเอกชนและภาคประชาชนนั้นเป็น 80 เปอร์เซนต์ของจีดีพี  เศรษฐกิจของรัฐบาลนั้นเป็นเพียง 20 เปอร์เซนต์ของจีดีพี เพราะฉะนั้น  รัฐบาลจะต้องมีหน้าที่ช่วยภาคเอกชนและภาคประชาชนให้เข้มแข็ง  นั่นคือสิ่งที่ได้ประชุมไป และวันก่อนที่ประชุมก็เน้นเรื่องการส่งเสริมการส่งออก  ซึ่งเราจะต้องตั้งองค์กรที่มีจิตสำนึกแห่งการบริการเป็นลักษณะของการบริการจุดเดียวหรือ  One Stop Service ให้กับภาคส่งเสริมโดยอาจจะปรับปรุงกระบวนการเพื่อลดระบบราชการลงมาให้มากที่สุด เพื่อบรรยากาศบริการนั้นเป็นระบบแบบเอกชนมากกว่าระบบราชการ  เพื่อให้เกิดความคล่องตัวในการบริการผู้ส่งออก โดยเฉพาะผู้ส่งออกรายเล็ก ๆ ทำอย่างไรให้เขามีขีดความสามารถในการที่จะส่งออกสู่ตลาดต่างประเทศได้  นั่นคือสิ่งที่ได้พูดคุยกันและก็ไปศึกษารายละเอียดอีกครั้งหนึ่ง  และก็จะได้ดำเนินการวางโครงสร้างวางหลักเกณฑ์ที่จะส่งเสริมการส่งออกให้คล่องตัวขึ้นดีขึ้น  อันนี้คือแนวแก้ปัญหา   ส่งออกอย่างคร่าว ๆ นะครับ

 

เป็นเจ้าภาพเลี้ยงคณะทูตานุทูตต่างประเทศที่อยู่ในประเทศไทยพร้อมคู่สมรส

                        และเมื่อคืนนี้ผมเพิ่งกลับจากเชียงใหม่นะครับ ไปเป็นเจ้าภาพเลี้ยงคณะทูตานุทูตต่างประเทศที่อยู่ในประเทศไทยพร้อมคู่สมรส  ก็ไปทั้งหมด 55ประเทศที่เชียงใหม่ เนื่องจากว่าเป็นโครงการที่กระทรวงได้จัดให้พาคณะทูตและคู่สมรสได้มีโอกาสได้รู้จักประเทศไทยมากขึ้น   ได้ไปดูขนบธรรมเนียมและวิถีชีวิตของคนไทย  และได้ไปเยี่ยมดูโครงการหลวง   โครงการพัฒนาดอยตุง ที่เชียงใหม่  เชียงราย  เมื่อวานนี้เป็นวันแรกไปดูเชียงใหม่   ผมก็ถือโอกาสเป็นเจ้าภาพเลี้ยงอาหารที่เชียงใหม่  และก็มีการแสดงทางวัฒนธรรมให้คณะทูตชม   เขาก็พอใจกันมาก และก็ให้ใส่ชุดไทยกัน  ฝรั่งใส่ชุดไทยก็ดูสวยกันหมดดูดีครับ

 

 เหตุระเบิดที่ยะลาและปัตตานีไม่ใช่การก่อการร้าย

                        ประเด็นที่อยากชี้แจงอีกเรื่องคือ  เมื่อคืนนี้ผมอยู่เชียงใหม่ก็ได้รับรายงานว่ามีเหตุระเบิดขึ้นที่จังหวัดยะลาตอนสองทุ่ม  ที่ปัตตานีตอนสี่ทุ่ม   รัฐมนตรีมหาดไทยก็ไปอยู่ที่นั่น  รัฐมนตรีมหาดไทยค่อนข้างที่จะรู้เบาะแสพอสมควร  เรื่องนี้ไม่ได้เป็นเรื่องที่เกี่ยวข้องกับการก่อการร้ายใด ๆ ทั้งสิ้น   เป็นเรื่องของการขัดผลประโยชน์   เป็นเรื่องที่มีรายละเอียดอยู่บางอย่าง  ซึ่งรัฐมนตรีมหาดไทยได้รายงานกับผมเมื่อคืนนี้ว่าได้พูดคุยกับเจ้าหน้าที่  โดยเฉพาะรองผู้บัญชาการตำรวจแห่งชาติที่ไปอยู่ที่โน้นและหน่วยสืบสวนพิเศษซึ่งส่งไปจากกรุงเทพฯ ได้ไปตรวจลักษณะของลูกปืน ปืนที่ใช้  ออกมาแล้วก็พอจะได้ข้อสรุปอะไรบางอย่าง  ก็เป็นเรื่องที่จะต้องรีบดำเนินการจับกุมกวาดล้างโดยด่วน  แต่ว่าไม่ใช่เรื่องการก่อการร้าย  ก็เรียนให้พี่น้องได้ทราบว่าเป็นเรื่องของคนที่ไม่ดีที่เกี่ยวพันกับหลายฝ่าย   ผมก็จะยังไม่ขอพูดอะไร  รัฐมนตรีมหาดไทยก็คงจะดำเนินการอย่างเด็ดขาดในวันสองวันนี้

 

เลขาธิการครม.รายงานผลการสอบสวนเบื้องต้น กรณีป.ป.ง.เข้าไปตรวจสอบธุรกรรมของกลุ่มบุคคลต่าง ๆ

                        เรื่องสุดท้ายที่อยากจะขอเรียนพี่น้องประชาชนในวันนี้คือข้อกล่าวหาที่รัฐบาลถูกกล่าวหาว่าคุกคามสื่อและไปใช้ ป.ป.ง.ไปตรวจสอบธุรกรรมของสื่อมวลชน   ซึ่งเรื่องนี้ผมได้รับฟังค่อนข้างตกใจว่าเรื่องนี้เกิดขึ้นได้อย่างไร   จึงรีบตั้งคณะกรรมการคือดร.วิษณุ  เครืองาม  เลขาธิการคณะรัฐมนตรี  เป็นประธานในการสอบสวนให้เสร็จภายใน 10 วัน  ซึ่ง 10  วันก็คงเป็นวันที่ 17 มีนาคม   แต่เมื่อวานนี้เลขาฯ วิษณุ ก็มา         รายงานเบื้องต้นให้ฟังว่ามันเกิดอะไรขึ้น  ทำไมถึงมีเรื่องราวแบบนี้  ก็เป็นรายงานเบื้องต้นเขาทำรายงานเสร็จแล้วก็จะเสนอให้พลเอกชวลิตฯ  ลงนามและส่งมาถึงผม   เพื่อจะได้รายงานให้ประชาชนทราบอย่างละเอียดนะครับ   อันนี้ผมก็คงจะขอพูดคร่าว ๆ สั้นคือ  ต้องเรียนว่ากฎหมายว่าด้วยการป้องกันและปราบปรามการฟอกเงินเป็นกฎหมายปี 2542 และหน่วยงานนี้ก็ตั้งขึ้นมาตั้งแต่รัฐบาลที่แล้ว  บุคลากรก็ตั้งโดยรัฐบาลที่แล้ว  เมื่อคืนนี้กลับมาถึงบ้านดึกเที่ยงคืน  ก็ได้มีโอกาสเห็นข่าวพอดีเปิดโทรทัศน์ก่อนนอน ก็ได้พบข่าวว่าพลตรีสนั่น ขจรประศาสน์   บอกว่าเป็นคนตั้งหน่วยงาน ป.ป.ง.และตั้งบุคลากรมากับมือ   เพราะฉะนั้นรัฐบาลนี้ก็มารับช่วง  ซึ่งการแต่งตั้งและการปลดเลขาธิการ ป.ป.ง.  ต้องได้รับความเห็นชอบจากสภาฯ   โดยเฉพาะวุฒิสภา  อันนี้ก็เป็นเรื่องที่ถามว่าเกิดอะไรขึ้น

 

ป.ป.ง. ส่งรายชื่อไปตรวจสอบ 2,395 ราย

การสอบสวนเบื้องต้นพบว่าธุรกรรมทางการเงินที่เกิน 2 ล้านบาท ตามกติกานี้ธนาคารจะ

ต้องรายงานมาที่สำนักงาน ป.ป.ง. ตลอดเวลา   มีประมาณ  60,000 รายที่รายงานมาตั้งแต่ตั้งสำนักงาน ป.ป.ง.  ตามกฎหมายเมื่อปี  2542  จนถึงปัจจุบัน   มีการตรวจสอบบุคคลโดยที่ ป.ป.ง.ส่งไปตรวจสอบ  2,395 ราย   1 ใน  2,395 รายก็มีชื่อผมอยู่ด้วยและตรวจสอบในระหว่างที่ผมเป็นนายกรัฐมนตรีด้วย โดยผมไม่รู้เรื่องและถ้าไม่มีการสอบสวนเรื่องนี้  ผมก็ไม่รู้ว่าผมและครอบครัวถูกตรวจสอบ   รวมทั้งรัฐมนตรีอีกหลายคนใน  รัฐบาลนี้ก็ถูกตรวจสอบ แต่เมื่อตรวจสอบไปแล้วไม่พบอะไรการตรวจสอบก็ยุติ  เรื่องก็ไม่มีอะไรก็เก็บเป็นความลับไว้ที่สำนักงาน ป.ป.ง.  และก็มีคนหลายคนถูกตรวจสอบ  ก็ต้องถามว่าทำไมไปตรวจสอบเขาตรวจสอบอย่างไร  โดยกฎหมายบอกว่าการตรวจสอบต้องอาศัยฐานความผิด 7 ฐานความผิด   ก็มีเรื่องยาเสพติด  ฉ้อโกง  ทุจริต  อีกหลายอย่าง   ก็มีการสอบสวนว่าการจะไปตรวจสอบบุคคลนั้นทำอย่างไรบ้าง เขาบอกว่า   1. กรณีมีคดีที่เกี่ยวข้องกับ 7 ฐานความผิดนั้น   2. มีการร้องขอจากส่วนราชการหรือองค์กรอิสระทั้งหลาย   3. รับบัตรสนเท่ห์  ซึ่งเขาตั้งตู้ ป.ณ.รับบัตรสนเท่ห์รับจดหมายแจ้ง   แล้วก็คัดบัตรสนเท่ห์อันไหนที่เห็นว่า   เข้าท่าก็ไปสอบ  4. เปิดเว็บไซต์คือ   www.mro.go.th  แจ้งเบาะแสเข้ามา  อย่างกรณีที่ไปตรวจสอบทรัพย์สินของนายเหว่ย  เซียะกัง  และยึดมาหลายรายนั้นก็มาจากสิ่งที่เขาทำ   อีกอันหนึ่งก็เป็นสไตล์ของพนักงานสอบสวน   เขาเล่าให้ฟังว่ามีอยู่วันหนึ่งเขาเปิดโทรทัศน์ที่บ้านพบผู้หญิงคนหนึ่งร้องเพลงแล้วบริจาค 2 ล้านบาท  เขาก็ดูว่าผู้หญิงคนนี้ไม่น่าจะบริจาค 2 ล้านบาทได้ เขาก็มีโปรแกรมคอมพิวเตอร์ของเขา  มีฐานข้อมูลของเขา   เขาก็เข้าฐานข้อมูลก็พบว่าผู้หญิงคนนี้ไปแต่งงานกับผู้ชายคนหนึ่ง   ผู้ชายคนนี้เคยมีภรรยามาก่อน แล้วภรรยาเคยเป็นภรรยานายเหว่ย  เซียะกังมาก่อน  จึงนำไปสู่กระบวนการยึดทรัพย์  อันนี้คือสิ่งที่เขาเล่าให้เลขาฯ วิษณุฯ ฟัง   แล้วเลขาฯ วิษณุฯ มาเล่าให้ผมฟังอีกทีนะครับ   ก็เป็นสไตล์การทำงานของเขา  ถามว่าเวลาตรวจสอบแล้วถ้ามันไม่มีคดี  ไม่มีเรื่องอะไรแล้วทำอย่างไรก็ยุติ  แล้วทุกอย่างถูกเก็บเป็นความลับเพราะกฎหมายบังคับเรื่องความลับนี้ไว้สูงมาก  ถ้าใครเปิดเผยความลับต้องถูกจำคุกกี่ปีผมจำไม่ได้  นั่นคือ  สิ่งที่เขาถือว่ากฎหมายของเขา ๆ  ก็ทำมาแบบนี้  เขาค่อนข้างจะเป็นสากล  เพราะเนื่องจากว่าเป็นกฎหมายที่สากลบังคับให้ประเทศต่างๆ มาใช้กัน  ตอนนี้ฟิลิปินส์ก็ใช้  ไทยก็ใช้ หลายประเทศใช้  แต่ฐานความผิดของเรามี  7 ฐาน  บางประเทศก็มีไม่ถึง   อันนี้เป็นเรื่องที่เมื่อมีมาอย่างนี้เมื่อตรวจสอบแล้วไม่มีอะไรเขาก็เก็บไว้      ก็จบเหมือนที่เขาตรวจสอบผม  ไม่พบว่าอะไรที่เป็นความผิดเขาก็เก็บไว้  ก็เป็นความลับถ้าไม่สอบสวนเรื่องนี้และไม่ถามเขาว่ามีการตรวจสอบใครบ้างที่เกี่ยวข้องกับการเมือง   ผมก็ไม่มีโอกาสรู้ว่าเขาได้ไปตรวจสอบผมและครอบครัว  เพราะฉะนั้น  ผมก็โดนตรวจสอบเหมือนกับท่านทั้งหลายที่โดน  และเมื่อวันก่อนก็มีรายชื่อออกมา 200 กว่าราย   ก็คงมีที่มาที่ไปแน่ ซึ่งการสอบสวนเขาคงรู้ว่าที่มาที่ไปคืออะไร  แต่ว่าหลักที่มาของการสอบสวนนั้นก็คือกรณีที่มีคดีมีการร้องขอจากส่วนราชการที่ไม่เกี่ยวกับการเมือง  ส่วนราชการก็คือองค์กรอิสระบ้าง   ที่เป็นข่าวกรองบ้างอะไรบ้าง  ซึ่งผมไม่รู้เรื่องนี้   ไม่มีโอกาสได้รู้เลยนะครับ   พอเขาเช็คแล้วไม่มีอะไรเขาก็เก็บเอาไว้  ถ้าเป็นคดีเขาก็ดำเนินคดีไปยึดทรัพย์บ้างอะไรบ้าง นั่นคือสิ่งที่เขาทำกัน    ถ้าไม่มีอะไรก็จบไป  มีอะไรก็ค่อยทำ เพราะฉะนั้น   คนที่ถูกทำถ้าไม่มีใครมาบอกแล้วตัวเองไม่มีความผิดอะไร  ตัวเองไม่ได้ทำอะไรผิดก็จบกันไป  

ทีนี้บังเอิญว่ามันมีกลุ่ม ๆ หนึ่งที่ผม   ยกตัวอย่างง่าย ๆ อย่างกรณีที่เกี่ยวข้องกับเรื่องทางด่วน

เพราะเลขาธิการ ป.ป.ง.ไปเป็นกรรมการ   เมื่อพบว่าสิ่งไหนน่าจะเป็นข้อมูลในการนำไปสืบสวน  ซึ่งถือว่าเป็นฐานความผิดเกี่ยวกับเรื่องทุจริตคอรัปชั่น  เขาก็ไปหาข้อมูลอันนี้เป็นระบบของเขา  ซึ่งต้องถามก่อนว่า     สิ่งที่ทำไปนั้น  กระบวนการทำงานของเขาถูกต้องหรือไม่   ไม่ถูกก็ต้องมาปรับปรุงแก้ไข  ถามว่าเขาใช้อำนาจที่มีอยู่ถูกต้องตามกฎหมายหรือไม่ ไม่ถูกก็ต้องว่ากันไปจะต้องลงโทษกันหรือจะต้องปรับปรุงกันก็ว่ากันไป  หรือว่าอำนาจตามกฎหมายปี 2542 ที่ให้อำนาจเขาไว้นั้นมากไปหรือเปล่า  ถ้ามากไปก็ต้องมาดูและแก้กัน   เราต้องยอมรับว่าองค์กรนี้เป็นองค์กรที่ตั้งมาใหม่  การทำงานก็ต้องมีความไม่เรียบร้อยสมบูรณ์เป็นเรื่องธรรมดา   แต่ว่าธรรมดาอย่างนี้ถ้าต้องแก้ไข  ต้องแก้ไขกระบวนการ  ต้องแก้ไขวิธีการใช้กฎหมายก็ต้องแก้ไข  ต้องแก้กฎหมายเองก็ต้องแก้ไข   ซึ่งถ้าหากว่าองค์กรสิทธิมนุษยชนมองว่าเรื่องนี้น่าจะเป็นการละเมิดสิทธิให้อำนาจกฎหมายมากเกินไป  ท่านก็สามารถเสนอแก้ไขได้  อยากให้ไปศึกษาร่วมกัน   องค์กรสิทธิมนุษยชนอาจจะร่วมกับรัฐบาลหรือสภาฯ  มาช่วยกันแก้ไข  ผมคิดว่าเมื่อมีเหตุเกิดขึ้นเหตุอะไรที่เกิดขึ้นที่ไม่ดีเราก็ต้องแก้ไขปรับปรุง อันนั้นคือเป็นกระบวนการธรรมดาของสิ่งที่มีชีวิตต้องมีการเปลี่ยนแปลงปรับเปลี่ยน   การบริหารองค์กร  การบริหารประเทศชาติ  การบริหารการเมือง  การบริหารเศรษฐกิจ  ถือว่าเหมือนกับสิ่ง      มีชีวิตทั้งนั้นที่ต้องแก้ไขปรับปรุง  ถ้าสิ่งไหนไม่ดี

 

รัฐบาลไม่มีความจำเป็นใด ๆ ที่จะต้องไปรู้ว่าใครจะมีหลักทรัพย์เท่าไหร่ 

อันนี้ผมขอยืนยันอีกครั้งว่าเรื่องนี้รัฐบาลไม่เกี่ยวและไม่มีความจำเป็นใด ๆ  ผมจะไปรู้ว่าใครจะไปมีหลักทรัพย์เท่าไหร่   มีอะไรเท่าไหร่ไม่เกี่ยวกับผม   เพราะฉะนั้น ไม่มีความจำเป็น  แต่เมื่อ ป.ป.ง.  ซึ่งเขาต้องรักษากฎหมายเขาเห็นว่าอะไรที่น่าจะนำไปสู่ 7 ฐานความผิด  อันนั้นเป็นเรื่องของเขา   ถ้าเขาพบว่าไม่มีอะไรที่เกี่ยวข้องกับฐานความผิดหรือไม่ผิด เขาก็เก็บเป็นความลับ  แต่บังเอิญความลับมันถูกเปิดเผย    คนที่เปิดเผยถ้าเขารู้ก็ผิดกฎหมาย ป.ป.ง. ต้องโทษจำคุก   อันนี้เป็นสิ่งที่ได้รับรายงานเบื้องต้น แต่รายงานรายละเอียดทั้งหมด ดร.วิษณุ  คงจะแถลงให้พี่น้องประชาชนทราบได้ในวันจันทร์  อันนี้ก็เป็นรายงานเบื้องต้นที่ผมขอยืนยันอีกครั้งว่า  รัฐบาลไม่มีความจำเป็นใด ๆ ที่จะต้องมาทำเรื่องอย่างนี้  เพราะเรื่องที่ต้องแก้ไขปัญหาให้ประชาชนที่เป็นสิ่งที่ดีงามกับประชาชนนั้นยังมีอีกเยอะที่ต้องทำ   ก็ขอเรียนพี่น้องสื่อมวลชนและขอแสดงความเสียใจกับสิ่งที่เกิดขึ้น  โดยที่ผมเองก็โดนด้วยเหมือนกัน  โดยที่ผมไม่รู้เรื่องถ้าไม่มีเหตุเกิดขึ้น  ดร.วิษณุฯ ไม่ไปซักถามผมก็ไม่รู้ว่าผมก็โดนสอบ  แล้วโดนสอบเงียบ ๆ ในขณะที่ผมเป็นนายกรัฐมนตรีแล้วด้วย  

อันนี้ก็ขอเรียนให้พี่น้องประชาชนได้ทราบด้วยความจริงใจตรงไปตรงมานะครับ วันนี้ผมได้ใช้เวลาของพี่น้องประชาชนไปมากแล้ว  ก็ขอขอบคุณทุก ๆ ท่านที่ได้ติดตามรับฟังทุกวันเสาร์     ก็ขอขอบคุณอีกครั้งครับ  ขอให้พี่น้องได้มีความสุขความเจริญยิ่ง ๆ ขึ้นไปครับ 

สวัสดีครับ

  

----------------------------------

ฝ่ายวิเคราะห์ข่าว  สำนักโฆษก

จินตนา/ถอดเทป/พิมพ์