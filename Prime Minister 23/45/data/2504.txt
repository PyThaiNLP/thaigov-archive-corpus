คำกล่าวของ พ.ต.ท. ทักษิณ ชินวัตร นายกรัฐมนตรี

ในพิธีเปิดอาคารศูนย์คอมพิวเตอร์ สำนักงานประกันสังคม

ณ ศูนย์คอมพิวเตอร์ สำนักงานประกันสังคม

กระทรวงแรงงานและสวัสดิการสังคม จังหวัดนนทบุรี

วันพฤหัสบดีที่ 25 เมษายน 2545  เวลา 09.00 น.

----------------------------

รองนายกรัฐมนตรีและรัฐมนตรีว่าการกระทรวงแรงงานและสวัสดิการสังคม

รัฐมนตรีช่วยว่าการกระทรวงแรงงานและสวัสดิการสังคม

ผู้บริหารกระทรวงแรงงานและสวัสดิการสังคม

เลขาธิการสำนักงานประกันสังคม

สมาชิกสภาผู้แทนราษฎร และ
ผู้มีเกียรติที่เคารพรักทุกท่าน

                                ผมมีความยินดีเป็นอย่างยิ่งที่ได้มาเป็นประธานในพิธีเปิดศูนย์คอมพิวเตอร์ ของสำนักงานประกันสังคม ในวันนี้

                                ถ้าผมจำได้เรื่องการขออนุมัติจัดตั้งศูนย์คอมพิวเตอร์นี้ได้ถูกนำเสนอให้คณะรัฐมนตรีพิจารณา ตั้งแต่ปลายปี 2537 หรือ ต้นปี 2538 ซึ่งตอนนั้นผมดำรงตำแหน่งรัฐมนตรีว่าการกระทรวงการต่างประเทศ      และวันนี้มีพิธีเปิดอาคารฯ และมีระบบที่ดีขึ้น แม้ว่าจะล่าช้า แต่เชื่อว่าความช้าเป็นโอกาสที่ดี เพราะว่าเทคโนโลยีเปลี่ยนไปมาก  

                                การที่สำนักงานประกันสังคมมีหน้าที่ในการสร้างหลักประกันความมั่นคงในการดำรงชีวิต      ให้แก่ลูกจ้าง ผู้ใช้แรงงาน ที่อยู่ในสถานประกอบการที่มีลูกจ้างตั้งแต่ 10 คนขึ้นไป จำนวนกว่า 5,800,000 คน ต้องรับขึ้นทะเบียนนายจ้าง ลูกจ้าง จัดเก็บเงินสมทบและวินิจฉัยสั่งจ่ายประโยชน์ทดแทนต่างๆ ในแต่ละเดือน หน่วยงานแห่งนี้จึงต้องบริหารข้อมูลจำนวนมาก และยังต้องจัดเก็บข้อมูลเหล่านี้ไว้เป็นหลักฐานในระยะยาวอีกด้วย อีกทั้ง เมื่อวันที่ 20 พฤศจิกายน 2544 คณะรัฐมนตรีมีมติเห็นชอบให้สำนักงานประกันสังคมขยายความคุ้มครองไปยังสถานประกอบการที่มีลูกจ้างตั้งแต่ 1 คนขึ้นไป ทำให้สำนักงานประกันสังคมต้องจัดเก็บและจัดการข้อมูล เพิ่มขึ้น ดังนั้น การนำระบบสารสนเทศมาใช้ในการบริหารข้อมูลจึงมีความจำเป็นอย่างยิ่ง เพื่อให้ได้ข้อมูล          ที่มีความถูกต้องสมบูรณ์สำหรับการใช้งาน

                                นอกจากนี้ การเชื่อมโยงทั้งภายในและภายนอกองค์กร ซึ่งจะมีส่วนสำคัญที่ทำให้การบริหาร   ข้อมูลมีความเป็นเอกภาพ ลดความซ้ำซ้อน การบริการก็จะเป็นไปอย่างสะดวก รวดเร็ว ถูกต้อง โปร่งใส        และสามารถตรวจสอบได้ ซึ่งถือเป็นเรื่องที่น่ายินที่ดีที่สำนักงานประกันสังคมได้พัฒนาระบบสารสนเทศ          ในระดับหนึ่งแล้ว เช่น มีการพัฒนาจากระบบ off-line มาเป็นระบบ on-line และได้มีการเชื่อมโยงเครือข่ายระหว่างสำนักงานประกันสังคมกับหน่วยงานภายนอก การมีศูนย์คอมพิวเตอร์ที่มีประสิทธิภาพสูงเป็นของตนเองย่อมจะช่วยให้การทำงานมีประสิทธิผลและสามารถขยายขอบข่ายงานให้กว้างขวางขึ้น

                                รัฐบาลมีนโยบายในการนำเทคโนโลยีสารสนเทศมาใช้ประโยชน์ในการผลิตการให้บริการ     รวมทั้ง ให้ความสำคัญแก่การพัฒนาบุคลากรด้านเทคโนโลยีให้เพียงพอ ทั้งในเชิงปริมาณ และคุณภาพ          เพื่อตอบสนองกับการพัฒนาประเทศอย่างยั่งยืน และเป็นการเตรียมประเทศให้เข้าสู่ระบบเศรษฐกิจใหม่        ขณะเดียวกัน ก็สนับสนุนให้หน่วยงานภาครัฐได้นำเทคโนโลยีที่เหมาะสมตามความเชี่ยวชาญของบุคลากรไปใช้ประโยชน์ในการแก้ไขปัญหา

                                การใช้เทคโนโลยีที่เหมาะสมจะต้องมีต้นทุนต่ำ สามารถพัฒนาหรือขยายได้อย่างยั่งยืน       ผมจึงขอฝากให้สำนักงานประกันสังคมให้ความสำคัญแก่การพัฒนาระบบสารสนเทศตามนโยบายของรัฐบาล    เพื่อนำไปสู่ E-service และ E-Government และในที่สุด E-citizen ซึ่งเราจะเป็นประเทศเพียงไม่กี่ประเทศ    ในโลกที่กำลังมุ่งเข้าสู่ E-citizen ในอนาคตอันใกล้ เพราะว่าสิ่งที่น่าเป็นห่วงของประเทศไทยในวันนี้ เรามีแต่สถิติ ซึ่งเรามีไว้ตื่นเต้น มีไว้ดีใจ มีไว้เสียใจ มีไว้ตกใจ แต่ไม่สามารถแก้ไขปัญหาของชาติได้ เช่นเดียวกับ ทุกฤดูกาลของเทศกาลสงกรานต์ที่มีผู้ประสบอุบัติเหตุมากมาย ยิ่งกว่าการต่อสู้ในอัฟกานิสถาน ตาย 600 กว่าคน         บาดเจ็บ 30,000-40,000 กว่าคน ถ้ารวมทุกประเภทมีจำนวนถึง 60,000 คน แต่สิ่งที่เกิดขึ้นมานั้น เราไม่ได้วิเคราะห์ข้อมูล (profile) อุบัติเหตุเหล่านี้อย่างแท้จริงว่าเป็นอุบัติเหตุที่เกิดจากอะไร เกิดเพราะความบกพร่อง   จากการออกแบบถนน หรือประเภทของรถยนต์ หรืออาการเมา การคึกคะนอง ซึ่งต้องแยกข้อมูล (profile)      และเมื่อแยกออกมาแล้วจะสามารถแก้ไขปัญหาได้ถูกจุด ซึ่งครั้งนี้เป็นครั้งที่ได้มีการสั่งการทุกๆ อย่าง แม้กระทั่งเรื่องการส่งออกและนำเข้า เรามีเพียงสถิติที่ขาดข้อมูล (profile) ที่ชัดเจน

                                ฉะนั้น การวิเคราะห์เนื้อหา (profile) ของข้อมูลจึงเป็นหัวใจสำคัญของการแก้ไขปัญหาทุกเรื่อง เรื่องที่เป็นข้อโต้แย้งกันทุกวันนี้ ในเรื่องของแรงงานจนกระทรวงแรงงานฯ จะแตกทั้งกระทรวง เพราะว่าการไม่มีความชัดเจนในข้อมูล และการขาดระบบเจ้าภาพ ผมเชื่อว่าการปฏิรูประบบราชการ ซึ่งกฎหมายดังกล่าวได้ผ่าน  การรับรองในวาระที่ 1 ของสภาผู้แทนราษฎรไปแล้ว เชื่อว่าจะนำไปสู่ระบบการบริหารการจัดการของระบบราชการที่มีเจ้าภาพ และจะมีข้อมูลที่มีเนื้อหา (profile) ที่ชัดเจนในการวิเคราะห์ ในการแก้ไขปัญหา ในการรู้จริงของปัญหา

                                E-citizen ที่ผมพูดถึงนี้คือเรื่องหนึ่งที่พยายามจะรวมบัตรประจำตัวทุกประเภทของคนไทย   ให้อยู่ในบัตรใบเดียวให้มากที่สุด เพื่อให้รัฐบาลไทย ประเทศไทยจะได้รู้ว่าประชากรของตนเองในความเป็นจริง   มีจำนวนเท่าไร และมีลักษณะข้อมูล (profile) ของประชากรเป็นอย่างไร ถ้าวันนี้ท่านไปถามกระทรวงหลายๆ กระทรวง ท่านจะได้ตัวเลขประชากรไทยที่ต่างกัน เพราะว่าไม่มีใครรู้จริง เปรียบเสมือนภาวะแรงงานวันนี้         ตกลงค่าหัวเท่าไร ไม่มีใครรู้จริง เพราะความไม่รู้จริงจึงเป็นช่องว่างแห่งการทุจริตคอร์รัปชั่น ความไม่มีเจ้าภาพ    จึงหาผู้รับความรับผิดไม่ได้ แต่ความรับชอบคงมี นี่คือสิ่งที่เราจะต้องแก้ไข ทั้งนี้ หลายอย่างเกิดขึ้นเพราะระบบ   มีข้อบกพร่อง คนดีพยายามแก้ไขระบบ คนเลวพยายามหาช่องว่างของระบบเพื่อประโยชน์ส่วนตน สิ่งเหล่านี้     เกิดขึ้นเนืองๆ

                                ผมคิดว่าการที่สำนักงานประกันสังคมได้จัดระบบคอมพิวเตอร์ และหวังเป็นอย่างยิ่งว่าคงจะใช้ ทั้งฮาร์ดแวร์และซอฟแวร์ เพราะส่วนใหญ่จะใช้ฮาร์ดแวร์ ไม่ใช้ซอฟแวร์ ฉะนั้น ถ้าสำนักงานประกันสังคมสามารถใช้เด็กรุ่นใหม่ ใช้ข้อมูลที่มีอยู่เพื่อให้เกิดประโยชน์ทางปัญญา ให้เกิดปัญญา เกิดความสว่างแห่งความรู้ ซึ่งจะทำให้สำนักงานประกันสังคมนี้เป็นสำนักงานที่ได้รับความเชื่อถือจากผู้เอาประกันตนทั้งหลาย โดยเฉพาะอย่างยิ่ง         ผู้ใช้แรงงาน และในที่สุดจะเป็นที่เชื่อถือของสังคมโดยรวม แล้วสุดท้ายจะเป็นองค์กรที่เป็นหลักอย่างหนึ่งใน  เรื่องสวัสดิภาพและสวัสดิการของผู้ใช้แรงงานทั้งประเทศ

                                ผมหวังเป็นอย่างยิ่งว่าทุกฝ่ายจะให้การสนับสนุนความตั้งใจดีของสำนักงานประกันสังคม     ในครั้งนี้ บัดนี้ ได้เวลาอันสมควรแล้ว ผมขอเปิดศูนย์คอมพิวเตอร์ ของสำนักงานประกันสังคม และขออวยพร   ให้การดำเนินงานของสำนักงานประกันสังคมประสบผลสำเร็จตามเจตจำนงทุกประการ ขอให้ผู้ที่เกี่ยวข้องทุกท่านประสบแต่สิริสวัสดิพิพัฒนมงคลและเจริญด้วยจตุรพิธพรชัยโดยทั่วกัน ขอบคุณครับ

--------------------------------------------------------

ฝ่ายประชาสัมพันธ์และเผยแพร่ สำนักโฆษก

อภิญญา ตันติรังสี /รายงาน

ดวงฤดี รัตนโอฬาร /ตรวจ