คำกล่าว ของ พ.ต.ท.ทักษิณ  ชินวัตร นายกรัฐมนตรี
ในโอกาสเป็นประธานในพิธีมอบรางวัลสภาวิจัยแห่งชาติ

รางวัลผลงานประดิษฐ์คิดค้น ประจำปี 2545

และเปิดงานวันนักประดิษฐ์

ณ ห้องเพลนนารีฮอลล์ศูนย์การประชุมแห่งชาติสิริกิติ์

วันที่ 31 มกราคม 2545 เวลา 09.45 น.

 

------------------------------------ 
 
กรรมการสภาวิจัยแห่งชาติ
นักประดิษฐ์ นักวิจัย

และผู้มีเกียรติที่เคารพทุกท่าน

                               

                                ผมขอแสดงความยินดีกับนักประดิษฐ์ที่ได้รับรางวัลเกียรติบัตรชมเชยและรางวัลในวันนี้  ผมขอแสดงความยินดีอย่างจริงใจและขอเป็นกำลังใจให้นักประดิษฐ์ทุกคน  ประดิษฐ์คิดค้นสิ่งที่เป็นประโยชน์ต่อชาติสืบต่อไป  วันนี้ผมยินดีและเป็นเกียรติที่ได้มาร่วมในพิธีเปิดวันนักประดิษฐ์ประจำปีพุทธศักราช 2545  และมอบรางวัลให้กับนักประดิษฐ์   เมื่อวานนี้ผมได้มีโอกาสพูดคุยกับทางสกว. ผมได้บอกว่าประเทศไทยเราจำเป็นอย่างยิ่งที่ต้องมีการส่งเสริมเรื่องการวิจัย การประดิษฐ์คิดค้น  เพราะมิฉะนั้นในอนาคตต้องถามว่าการขายทรัพยากร ขายแรงงานพอเพียงหรือไม่ในโลกของยุคสังคมฐานความรู้  ไม่พอครับ  วันนี้ต้องสร้างความมั่งคั่งทางด้านภูมิปัญญา  สร้างทุนทางปัญญา   ซึ่งทุนทางปัญญาสร้างไม่ได้เลยถ้าขาดการส่งเสริมที่ถูกต้อง  หรือขาดคนที่กล้าท้าทายตัวเอง  ท่านทั้งหลายคือคนที่ท้าทายความสามารถของตัวเอง  และวันนี้ระบบที่ประเทศไทยเราทำกันอยู่กระจัดกระจายมาก  ไม่มีพลัง  เพราะฉะนั้นต้องคิดกันว่าจะทำอย่างไรถึงจะให้เกิดพลังในการสนับสนุน  ภาครัฐเป็นคนกำหนดนโยบายให้การสนับสนุนในเบื้องต้น  แต่ในที่สุดแล้วภาคเอกชนจะต้องเข้ามารับบทบาทอย่างรวดเร็ว  ถ้าไม่เช่นนั้นภาคเอกชนก็ตามเช่นกัน  เพราะเราจะซื้อเทคโนโลยีเขาอย่างเดียว  เราจะเลียนแบบอย่างเดียวคงลำบาก  เพราะว่าข้างหน้านั้น  คนที่เป็นเจ้าของทรัพย์สินทางปัญญาคือคนที่มีรายได้มาก    ท่านเห็นเศรษฐีรุ่นใหม่ทั้งหลายที่เกิดขึ้น  เกิดจากการทำงานด้วยปัญญาเป็นส่วนใหญ่  และคนรุ่นหนุ่ม ๆ สาว ๆ หลายคนมีชีวิตที่ไม่ได้เกิดมามีช้อนเงินช้อนทอง  สามารถร่ำรวยชั่วข้ามคืนเป็นการร่ำรวยที่ถาวร  เพราะทรัพย์สินทางปัญญา  สิ่งเหล่านี้เกิดขึ้นจากการที่ทุกฝ่ายสนับสนุนให้คนได้เกิดการกล้าคิดกล้าทำ  กล้าท้าทายตัวเองถึงได้กล้าศึกษา  ในโลกนี้รู้มากเหลือเกิน  แต่ต้องถามว่าท่านสนใจอะไรชอบอะไร  คนที่เป็นนักประดิษฐ์คนที่เป็นนักวิจัยจะมีความคล้ายคลึงกับคนที่เป็นศิลปิน  คนเหล่านี้พลังใจต้องหนัก  และพลังความรู้พลังประสบการณ์จะนำส่งด้วยความสำเร็จ  ในฐานะที่ผมต้องดูแลเรื่องการวิจัย  ผมจะเร่งจัดระบบงานวิจัยของชาติให้มีพลังที่เข้มแข็งขึ้น  โครงสร้างต้องปรับเปลี่ยน  วิธีการจัดสรรงบประมาณต้องปรับเปลี่ยน  วิธีการส่งเสริมกระตุ้นให้ภาคเอกชนได้มีนวัตกรรมใหม่ ๆ เป็นสิ่งจำเป็นมาก  โลกยุคใหม่การแข่งขันนั้นเขาบอกว่าผู้ชนะคือผู้คิดเกมใหม่  ถ้าเล่นเกมคนอื่นนั้นเก่งที่สุดคือเสมอตัว  เพราะฉะนั้นคนที่หวังว่าจะเติบโตโดยการเลียนแบบคนอื่นนั้นไม่ได้โตเพื่ออยู่  โดยส่วนใหญ่แล้วโตเพื่อตาย  เพราะฉะนั้นถ้าคิดจะโตเพื่ออยู่  คิดจะโตแบบยั่งยืนและคิดจะเป็นผู้นำต้องกล้าที่จะมีการคิดนวัตกรรมใหม่ ๆ  การส่งเสริมการตระหนักในความสำคัญเหล่านี้เริ่มมีพลังมากขึ้น  มีแรงขับเคลื่อนจากเงินสนับสนุนมากขึ้น  และคงจะต้องถือจังหวะนั้นมาปรับเปลี่ยน 

                                วันนี้รัฐบาลกำลังพยายามทำหลายอย่าง  และแน่นอนผมพูดแล้วพูดอีกว่าการเปลี่ยนแปลงหลาย ๆ อย่างพร้อม ๆ กัน  เสียงคัดค้านมีมาก  แต่รอไม่ได้  รอไปก็เท่ากับเสียโอกาสไป  ผมบอกกับข้าราชการทั้งหลายว่าโลกแข่งกันเขาอาศัย Economy of scale กับ Economy of speed ควบคู่กันไป  Economy of scale ของเราไม่มี  เพราะประชากร 60 กว่าล้านคนนี้ถือว่าไม่มากนักแต่ก็ไม่ถึงกับน้อยทีเดียว  เพื่อจะให้เกิด Scale แต่สิ่งที่ประเทศไทยสามารถทำได้เพราะความที่ยังไม่ใหญ่มากนักนั้นคือความเร็ว  เพราะฉะนั้นระบบราชการระบบภาคเอกชนทั้งหลายต้องใช้ความฉับไวในการที่จะเปลี่ยนแปลง  แต่ความฉับไวเกิดขึ้นไม่ได้ถ้าเราไม่มีความรู้  เราไม่มีระบบฐานข้อมูลเพียงพอที่เราจะตัดสินใจเพื่อให้เกิดความฉับไวอย่างแม่นยำ  ถ้าฉับไวอย่างผิดพลาดนั้นอันตราย  เพราะฉะนั้นฉับไวจะแม่นยำได้  ระบบฐานข้อมูลต้องแน่น  ระบบฐานข้อมูลแน่นยังไม่พอ  ระบบวิเคราะห์ข้อมูลต้องแม่นยำว่าจะรู้จักนำข้อมูลส่วนไหนมาวิเคราะห์และจะใช้เมื่อไร  สิ่งเหล่านี้ฐานจะรองรับได้ก็คือการวิจัย  การคิดนวัตกรรมใหม่ ๆ เพื่อให้ตัวเองได้เปรียบในการแข่งขัน 

                                วันนี้งานประดิษฐ์ต้องไม่ใช่งานฝีมือ  การฝีมือส่งครู  หรือสูงกว่าการฝีมือส่งครู  หรือเป็นกิจกรรมทำร่วมกันระหว่างอาจารย์กับนักเรียนเท่านั้น  งานประดิษฐ์เหล่านั้นต้องคิดว่าวันนี้เราประดิษฐ์ได้ขั้นที่ 1 ต้องมองขั้นที่ 2 ที่ 3 ที่จะนำไปสู่การใช้งานอย่างเป็นประโยชน์ใน Scale ใหญ่นั้น  จะเกิดขึ้นได้อย่างไร  รัฐบาลขณะนี้ต้องช่วยกัน  พี่น้องคนไทยส่วนหนึ่งที่ยังช่วยตัวเองได้ก็ดีไป  เพราะหน้าที่ของรัฐบาลคือเปลี่ยนผู้ที่เป็นภาระของประเทศให้เป็นพลังของประเทศให้ได้  ถ้าเราเปลี่ยนไม่ได้เราก็ต้องมีภาระในการดูแลตลอดไป  และคนที่เป็นภาระนั้นก็คงจะไม่อยากเป็นภาระตลอดไป  เขาก็อยากจะเป็นพลังของประเทศเหมือนกัน   เพราะฉะนั้นการคิดค้นโดยเฉพาะอย่างยิ่งการช่วยเหลือชีวิตเกษตรกรให้เข้มแข็งขึ้นนั้น  เป็นสิ่งที่เป็นประโยชน์  เพราะฉะนั้นการที่ท่านคิดค้นทั้งหลายจะนำไปสู่การใช้งานได้อย่างไร  นี่คือเรื่องใหญ่  ซึ่งสภาวิจัยจะต้องทำหน้าที่อีกขั้นตอนหนึ่ง  ไม่ใช่เพียงหน้าที่ให้รางวัล  ชมเชย  แจกประกาศนียบัตร  ให้เงิน  ถ่ายรูปแล้วเลิกกัน  จะต้องคิดต่อไปว่าสิ่งที่ประดิษฐ์ขึ้นมานั้น  จะสามารถทำให้ก้าวหน้ากว่านี้ได้อีกไหม  ส่งเสริมต่อ ให้ทุนต่อ  สิ่งไหนที่สามารถนำไปประดิษฐ์เป็น Scale ใหญ่เพื่อส่งออก  เพื่อใช้งานในประเทศ  หรือเพื่อเอาไปช่วยเกษตรกร เมื่อสักครู่ที่ผมได้ฟังดูก็มีหลายสิ่งประดิษฐ์ที่สามารถจะไปช่วยเกษตรกร  เช่น เครื่องวัดความสุกของทุเรียน  ซึ่งผมไปดูมาแล้วที่เทคโนแฟร์ของบางมด  และมีอีกหลาย ๆ อย่าง  แต่สิ่งเหล่านี้จะนำไปสู่เกษตรกรได้อย่างไร  ยกตัวอย่างรัฐบาลอาจจะจ้างผลิต  เอาไปขายให้เกษตรกรราคาถูก  ซึ่งอาจจะให้เงินสนับสนุนบางส่วน  เพื่อให้เกษตรกรได้ใช้ของเหล่านี้มากขึ้น  ยกตัวอย่าง  สิ่งเหล่านี้สภาวิจัยจะต้องเป็นคนแนะนำ  บอกมาเลยว่าเรามีอะไรบ้าง  ผมเชื่อว่าเรามีนักประดิษฐ์ที่สามารถประดิษฐ์สิ่งต่าง ๆ ได้ดีมากมาย  แต่บังเอิญว่าสิ่งเหล่านั้นเหมือนกับเอกสาราชการ ทราบ เก็บ รายงานมากมายไปหมด  ส่วนใหญ่เราทราบแล้วเก็บ  เพราะฉะนั้นสิ่งเหล่านี้จะต้องเผยแพร่และให้ประชาชนรู้  จัดหมวดหมู่ว่ามีอะไรที่เป็นฝีมือคนไทยที่ทำได้

                                ผมขอเล่าอีกครั้งหนึ่งเมื่อปีที่แล้วถ้าจำไม่ผิด  ผมนั่งดูโทรทัศน์พบว่าราชมงคลที่เชียงใหม่ผลิตไม้เท้าคนตาบอดมีเซ็นเซอร์  ผมเห็นแล้วผมชื่นชมผมอยากสนับสนุน  ก็โทรไปถามตั้งใจจะสั่ง 3,000 อันไว้แจกคนตาบอด  ปรากฏว่าโทรไปที่นั่นบอกว่านักเรียนกำลังสอบ  โทรไปอีกทีนักเรียนปิดเทอมแล้ว  นี่คือสิ่งที่เราทำไม่จบ  เราชอบทำอะไรครึ่งเดียว  ผมยืนยันว่าถ้าทำแล้วลงมือแล้ว  สำคัญคือพลังสมองที่เกิดขึ้นต้องส่งเสริมต่อไป

                                 ผมขอเรียนนักประดิษฐ์ทั้งหลายว่าวันนี้รัฐบาลเข้าใจ  ให้กำลังใจท่านทั้งหลายได้เดินตามรอยเบื้องพระยุคลบาทของพระบาทสมเด็จพระเจ้าอยู่หัวซึ่งเป็นพระประมุข  เป็นนักประดิษฐ์ที่ยิ่งใหญ่ที่สุดของโลกคนหนึ่ง  ซึ่งไม่มีพระประมุขประเทศไหนที่จะส่งให้นักประดิษฐ์ได้ดี  50 กว่าปีแห่งการครองราชย์  ท่านมีผลงานประดิษฐ์คิดค้นวิจัยมากมายหลายเรื่อง  ทรงใช้บริเวณพระราชวังจิตรลดาเพื่อการประดิษฐ์คิดค้น  การทดลองหลายสิ่งหลายอย่าง  ด้วยพระปรีชาสามารถทรงช่วยเหลือคนยากคนจนได้มากมาย  แต่ถึงกระนั้นสิ่งท่านทรงประดิษฐ์คิดค้นก็ยังไม่ได้รับการเผยแพร่สู่ประชาชนอย่างเพียงพอ  ผมในฐานะที่เป็นนักวิจัย  ผมเรียนปริญญาเอก 2 สาขา  สาขาหนึ่งคือ Research   อีกสาขาหนึ่งคือ Administration  คือผมเรียนทั้ง Management  and Research ในสาขาของ  Criminal  Justice ในฐานะที่ผมเรียนทางการวิจัยมา  หัวใจของความสำเร็จคือว่าการเอา Conclusion of  Finding นั้นไปสู่การใช้งานให้มากที่สุด  นั่นคือสิ่งที่จำเป็น  เพราะฉะนั้นตรงนี้ผมจึงพยายามที่จะเผยแพร่ผลงานวิจัยของพระบาทสมเด็จพระเจ้าอยู่หัว  เพื่อให้เกิดประโยชน์กับประชาชนสมกับปณิธานที่ทรงอยากจะช่วยหลือพี่น้องประชาชนเช่นกัน  ผลงานประดิษฐ์คิดค้นของท่านก็ต้องได้รับการเผยแพร่  และที่สำคัญสมองของท่านต้องได้ค่าจ้าง  ต้องได้ค่าสมอง  นั่นคือสิทธิบัตรลิขสิทธิ์ทั้งหลายที่จะต้องมีการจด 

                                ผมได้บอกกรมทรัพย์สินทางปัญญาว่า  ลองดูสิว่าเราจะตั้งกองทุนกู้ยืมให้คนไทยที่ตัวเล็ก ๆ แต่สมองสามารถเป็นเจ้าของ Paytent ได้กู้ยืมเพิ่มเติม  และเมื่อวันหนึ่งเขาได้ Commercial คืนมาแล้วเขาก็มาใช้คืนกองทุน  ถ้าไม่เช่นนั้นคนไทยคิดไปได้ขั้นปฐมภูมิ  ต่างประเทศมาถึงเขาต่อยอด  เราก็ไม่ได้ลิขสิทธิ์  ทำแทบตายฝรั่งเอาลิขสิทธิ์ไปขาย  เราต้องรีบทำส่วนนี้  นั่นคือสิ่งที่ผมตั้งใจและอยากให้มีสิ่งที่เข้มแข็งขึ้นในประเทศไทย  ถ้าเราไม่ทำตั้งแต่วันนี้  อนาคตถ้าเราไม่สะสมไว้ตั้งแต่วันนี้วันหน้าเราไม่มีอะไรแข่งขันได้  วันนี้ต้องเตรียมสร้าง Asset ที่อยู่ในสมองของคนไทยทั้งชาติให้มากที่สุดเท่าที่จะมากได้  Asset ตรงนั้นคือเงิน Asset ที่เป็น Heritage เป็นมรดกตกทอดมาจากบรรพบุรุษ เช่น วัดวาอาราม ธรรมชาติ ความงามทั้งหลาย  ตรงนั้นเป็นสิ่งที่ต้องรักษาเช่นกัน  แต่ไม่เพียงพอ  ต้องสร้างสินทรัพย์ทางปัญญาให้มากขึ้น  เพราะนี่คือปณิธานที่อยากจะเรียนท่านว่าผมชื่นชม ให้กำลังใจ  และจะพยายามทำให้สิ่งที่ท่านได้อุตส่าห์คิดค้นเหล่านี้   ให้เป็นประโยชน์ทั้งกับตัวท่านและกับประเทศชาติในอนาคต  ผมขอชื่นชมและแสดงความยินดีอีกครั้ง  และพร้อมที่จะช่วยให้หน่วยงานวิจัยของประเทศไทยทั้งหลายมีความเข้มแข็ง  เพื่อที่ทำหน้าที่ตามที่ผมพูดไปเมื่อสักครู่นี้

                                 ในโอกาสวันนักประดิษฐ์ประจำปีพุทธศักราช 2545 ผมขอแสดงความยินดีด้วยความจริงใจอีกครั้งหนึ่งกับนักประดิษฐ์ทุกท่านที่ได้รับรางวัลจากสภาวิจัยแห่งชาติ  อันเป็นผลจากความเพียรพยายามและความตั้งใจที่น่าภาคภูมิใจ  ขออวยพรให้ทุกท่านรวมทั้งผู้ที่มีส่วนเกี่ยวข้องในการส่งเสริมให้มีการประดิษฐ์คิดค้น    จงประสบแต่ความสุขความเจริญโดยทั่วกัน  และผมขอเปิดงานวันนักประดิษฐ์ประจำปี 2545 ขอบคุณครับ

 

                                                                ---------------------------------------- 

 

                                                                                                ฝ่ายประชาสัมพันธ์และเผยแพร่  สำนักโฆษก

                                                                                                วิมลมาส  รัตนมณี ถอดเทป / พิมพ์