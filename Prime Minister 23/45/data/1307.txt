คำกล่าวของ พ.ต.ท.ทักษิณ  ชินวัตร  นายกรัฐมนตรี

ในรายการ  “นายกฯ ทักษิณคุยกับประชาชน”

ทางคลื่น F.M. 92.5   สถานีวิทยุกระจายเสียงแห่งประเทศไทย

เวลา 08.00 น.  วันเสาร์ที่ 13 กรกฎาคม 2545

สวัสดีครับพี่น้องประชาชนที่เคารพรักครับ

ผมเริ่มช้านิดหนึ่งครับ  พอดีเมื่อสักครู่กำลังพูดโทรศัพท์กับท่านพลเอกชวลิต  ยงใจยุทธ ครับ ท่านเพิ่งกลับจากภาคใต้ก็โทร.มารายงานสถานการณ์ให้ฟังว่าลึก ๆ เป็นอย่างไร  และก็ผู้นำชุมชน  ผู้ปฏิบัติการ  ผู้บังคับหน่วยเขาคิดกันอย่างไร เขาต้องการอะไร เพื่อการแก้ปัญหาที่ยั่งยืน  ก็ได้เข้าใจปัญหาได้อีกระดับหนึ่งจากอีกมุมหนึ่งหลังจากที่เมื่อวานนี้ท่านรัฐมนตรีมหาดไทยได้มาอธิบายถึงรายละเอียดของการปฏิบัติการของกลุ่มโจรต่าง ๆ ซึ่งก็มีทั้งของจริงของปลอม  ฟังดูแล้วก็มีแนวคิดออกมาต่อภาพกัน   ซึ่งผมก็คงต้องไปปรึกษาแนวทางในการทำให้มันเรียบร้อย เพื่อไม่ให้พี่น้องประชาชนคนไทยต้องเรียนว่าอย่าตกใจนะครับ  เรื่องเหล่านี้พอเป็นข่าวแล้วเรามีความรู้สึกว่ามันน่าตกใจ  แต่ว่าจริง ๆ แล้วในพื้นที่เขาเข้าใจเขารู้ปัญหากัน  และเขาก็ขอให้รัฐบาลไม่ต้องตกใจตามแล้วก็ทำ  พอตกใจมากมันจะทำให้คนพวกนี้บางคนมีอีโก้ก็มองว่าสิ่งที่เขาทำประสบผลสำเร็จมากก็จะคึกคะนอง เพราะว่าบางกลุ่มก็เป็นพวกโจรวัยรุ่น  เราอยากจะให้ใจเย็น ๆ และแก้ไขปัญหาซึ่งมันมีวิธีการแก้ไขปัญหาทั้งไม้อ่อนไม้แข็ง  และก็เรื่องของความเข้าใจในวัฒนธรรมในปัญหาพื้นที่อย่างจริงจัง   ซึ่งตอนนี้ก็พอจะประมวลเรื่องทั้งหมดได้มากพอสมควร  ผมจะพยายามทำเรื่องนี้ให้ดีที่สุด  ก็ขอร้องทุกฝ่ายว่าไม่ต้องตกใจ  เท่าที่ดูประมวลเรื่องแล้วบางเหตุการณ์ความจริงแล้วมันเป็นคนกลุ่มไม่กี่กลุ่มไม่มากเลย  เหตุการณ์ดูตามสิ่งที่เกิดขึ้นนั้นก็ใช้อาวุธเดียวกันในหลายพื้นที่  ก็แสดงว่าเป็นคนกลุ่มเดียวกัน และบางเหตุการณ์ก็เหมือนกับรู้กันก็มีบ้าง  อันนี้ดูจากที่เกิดเหตุดูแผนประทุษกรรมแล้วก็มองเห็นอะไรบางอย่าง แล้วพอเข้าใจรู้ปัญหาที่ท่านพลเอกชวลิตฯ เล่าให้ฟังเมื่อกี้นี้   เป็นปัญหาในภาพวงรอบอีกแบบหนึ่ง  ก็ขอเวลารัฐบาลนิดหนึ่งครับจะพยายามทำกัน ขอเวลาเจ้าหน้าที่ที่เขาทำงานในพื้นที่  ผู้บัญชาการภาค 9 เป็นคนใหม่ก็เพิ่งไปเริ่มงานได้ 6-7 วัน   และคงจะต้องมีการปรับเปลี่ยนกำลังกันบ้าง  บางคนก็อาจจะไม่เหมาะสมกับพื้นที่  บางคนก็อาจจะอ่อนล้ากับการทำงานที่มีความเครียดมานานก็ต้องมีการสับกำลังกันบ้าง  ต้องเรียนพี่น้องประชาชนว่าเรื่องนี้รัฐบาลจะพยายามทำให้ดีที่สุด  เพราะไม่อยากให้กลายเป็นความขัดแย้งในพื้นที่  ทางท่านผู้นำศาสนาทั้งหลายก็เข้าใจความปรารถนาดีที่รัฐบาลตั้งใจจะแก้ปัญหาให้เขา  แต่บางครั้งเขาก็มองว่าอยากให้ใจเย็น ๆ นิดหนึ่ง  เขาก็จะร่วมมือกันเพื่อที่จะแยกเมืองกับป่าให้ชัดเจน  พวกที่อยู่ในป่าเราจะไปกวาดล้างอย่างไรก็กวาดล้างเต็มที่เพื่อไม่ให้เข้ามาสร้างปัญหาในเมือง  อันนั้นก็จะต้องดูกันแม้กระทั่งเรื่องอบายมุขที่เกิดขึ้นในพื้นที่เขตมุสลิม  ซึ่งเขาไม่ค่อยชอบสิ่งเหล่านี้ก็ต้องไปดูจำกัดให้เหมาะสม  ขจัดได้ก็ต้องขจัดนะครับ  เป็นสิ่งที่จะต้องทำกันในหลาย ๆ มิตินะครับ  ก็เรียนให้ท่านทราบกว้าง ๆ แค่นี้คงไม่อยากลงในรายละเอียดอะไรมากมาย

 ผลการเยือนสาธารณรัฐประชาชนบังกลาเทศ อย่างเป็นทางการ

ผมขอเล่างานที่ได้ทำในสัปดาห์ที่ผ่านมานะครับ เรื่องแรกก็คงเล่าเรื่องผลการเยือน              สาธารณรัฐประชาชนบังกลาเทศ อย่างเป็นทางการ ระหว่างวันที่  8-10 กรกฎาคมที่ผ่านมา คือวันจันทร์ถึงวันพุธ  เรื่องที่น่าสนใจมากก็คือว่าบังกลาเทศมีประชากรร่วม 130 กว่าล้านคน  ประมาณ 2 เท่าของประเทศไทย  แต่มีพื้นที่ประมาณเศษหนึ่งส่วนสามของประเทศไทยเท่านั้นเอง   แต่พื้นที่ของเขาล้อมรอบไปด้วยอินเดียกับพม่า       มีพม่านิดเดียวแต่ชายแดนติดอินเดียสามด้านเลย  เขาก็มีการค้ากับอินเดียมาก  เขานำเข้าสินค้าจากอินเดียเยอะและก็มีการค้าชายแดนกับอินเดียก็เยอะ    เขามีกำลังการผลิตไม่ค่อยพอกับการที่เขามีสิทธิหรือมีโอกาสในการขายสินค้าของเขา   เขาเป็นประเทศที่ยากจนก็ได้รับสิทธิประโยชน์จากประเทศทางอเมริกาและยุโรปให้ส่งของไปขายโดยไม่มีโควตา  แต่กำลังผลิตของเขาไม่ค่อยพอ  แล้วก็ชายแดนยาว  1,700 กว่ากิโลเมตรกับอินเดียซึ่งมีประชากรสูง   เขามีการค้าขายชายแดนแต่ของเขามีไม่ค่อยพอ  เขาเลยอยากจะได้        สินค้าจากประเทศไทยมาก  ไม่ว่าจะเป็นไปผลิตในประเทศเขาและส่งออกหรือว่าผลิตส่วนหนึ่งและไปผลิตต่อ อย่างเช่น น้ำตาลทรายดิบ  เอาจากไทยไปแล้วก็เอาไปทำเป็นน้ำตาลขาวและส่งไปขายต่อแถวชายแดน       ถ้าเขาทำได้   บางอย่างก็อยากจะรับสินค้าอุปโภคบริโภคจากไทยไป และเขาก็ไปต่อยอดขายต่ออะไรทำนองนั้นนะครับ ซึ่งก็มีศักยภาพมากมาย  เราได้ตกลงกันว่าเราจะเชื่อมเส้นทางคมนาคม 3 ทาง  อันแรกด่วนสุดเร็วสุดก็คือ  เชื่อมทางอากาศจากจังหวัดเชียงใหม่ไปเมืองจิตตะกองซึ่งเป็นเมืองท่าที่มีความสำคัญทางเศรษฐกิจเป็นเมืองหลวงที่สองของบังกลาเทศ   ซึ่งมีประชากรอยู่เกือบ 3 ล้านคนเฉพาะเมืองนี้  เป็นเมืองท่องเที่ยว เมืองที่ใกล้จากนี่คือ Cox’s Bazaar  ก็จะติดกับชายแดนพม่าคือเขาต้องการส่งเสริมให้บริเวณนี้เป็นที่ท่องเที่ยวและเป็นศูนย์ทางด้านเมืองท่าด้วย  ทีนี้พอเชื่อมกับเชียงใหม่บินประมาณ  70 นาทีผมทดลองบินขากลับผ่านทางเชียงใหม่มาก็ใช้เวลาบินประมาณ 70  นาที    ก็จะทำให้สินค้าของไทยส่งเข้าบังกลาเทศได้สะดวกมาก เพราะว่ามีเครื่องบินบินไปใต้ท้องเครื่องบินก็จะว่างสามารถบรรทุกสินค้าได้ทุกวัน  ตรงนี้ก็จะทำให้การกระจายสินค้าดีขึ้น  ถ้าเชียงใหม่กลายเป็นศูนย์กลางการบิน  เชียงใหม่เชื่อมจิตตะกองทางด้านหนึ่ง ไปอีกด้านหนึ่งก็เชียงใหม่เชื่อม         ฮานอย   เหนือขึ้นไปเชียงใหม่เชื่อมคุนหมิง  นอกนั้นเชียงใหม่ยังสามารถไปสู่เมืองท่องเที่ยวเช่น ทางซ้ายก็มัณฑะเลย์ของพม่า  ทางขวาก็หลวงพระบาง    ก็ทำให้เชียงใหม่ในอนาคตข้างหน้าจะเป็นศูนย์กระจายสินค้าด้วย ศูนย์กระจายการท่องเที่ยวด้วย  อีกหน่อยสินค้าอุปโภคบริโภคของไทยซึ่งมีคุณภาพดีกว่าของประเทศเพื่อนบ้านเหล่านี้อยู่แล้ว  ก็จะถูกนำขึ้นเครื่องบินไปขายยังประเทศเพื่อนบ้านเหล่านี้ได้อย่างสบาย ๆ  ประเทศเพื่อนบ้านเหล่านี้ก็จะเอาสินค้าอุปโภคบริโภคของเรากลายเป็นสินค้าชายแดนกับประเทศอื่นอีก  ก็จะทำให้ศักยภาพในการขายสินค้าของประเทศดี  ประเทศไทยจริง ๆแล้วเราผลิตสินค้าอยู่สองระดับ  ระดับหนึ่งเป็นสินค้าประเภทกลุ่มปัจจัยสี่  สินค้าปัจจัยสี่คนจนคนรวยก็ต้องใช้เหมือนกัน  เพราะฉะนั้น เราต้องเจาะประเทศที่มีประชากรหนาแน่นเป็นหลัก เพราะว่ายังไงเขาก็ใช้  แต่สินค้าอีกประเภทหนึ่งเป็นสินค้าที่บริษัทแม่มาตั้งฐานการผลิตในประเทศไทยพวกนี้เขาหาตลาดส่งออกของเขาเองได้อยู่แล้ว   เพราะเขามีเครือข่ายของเขาอยู่  แต่สินค้าที่ผลิตโดยคนไทยแท้ ๆ จะเป็นสินค้าประเภทปัจจัยสี่  เพราะฉะนั้น สินค้าปัจจัยสี่เราจะต้องเจาะตลาดที่มีประชากรหนาแน่นเป็นหลัก ไม่ว่าจะจนหรือรวยก็ต้องใช้ ท่านเชื่อมั๊ยครับว่า คนที่บังกลาเทศจนนะครับแต่กินของแพง   ไก่เขาเนี่ยที่บ้านเรากิโลกรัมละ 30 บาท บ้านเขา 60 กว่าบาท   ไข่ไก่ฟองหนึ่งบ้านเรา         1 บาทกว่า ๆ  1.70-1.80 บาท  ของเขาประมาณ  2.50-2.70 บาท แล้วก็มังคุดกิโลกรัมละ 500 บาท ที่โน่น  พริกไทยขาวกิโลกรัมละ 1,000 บาท เห็นมั๊ยครับว่าบางทีคนจนกลับกินของแพง  ฉะนั้น เรายังมีโอกาสที่จะขายของระบายสินค้าของเราได้มากมาย  อันนี้เราไปมองดูแล้วว่าประเทศเหล่านี้เป็นประเทศที่มี      สินค้าที่ผลิตโดยคนไทยแท้ ๆ มากทีเดียว  ไปเที่ยวนี้เขาก็ยินดีมากที่นายกรัฐมนตรีไทยไปเยือนเขา  หลังจากที่นายกรัฐมนตรีคนล่าสุดที่ไปเยือนเขาคือท่านพลเอกเปรม  ติณสูลานนท์  เมื่อ 19 ปีที่แล้ว  เขาก็ดีใจที่เราไปเยือนก็พร้อมมากที่จะซื้อสินค้าจากไทยทั้ง ๆ ที่วันนี้เขาขาดดุลการค้ากับไทย  เขาบอกเขาไม่สนใจที่จะขาดดุลเพิ่ม เพราะว่าเขาต้องการกระจายการซื้อสินค้า  เขาไม่อยากไปซื้อที่ประเทศใดประเทศหนึ่งมากเกินไปเขาอยากซื้อจากประเทศไทยมากขึ้น  นี่ก็เป็นช่องทางที่ดี 

 

บังกลาเทศสนใจที่จะเชื่อมเส้นทางคมนาคมทางบกกับไทย-พม่า

เรื่องเส้นทางคมนาคมทางบกเขาสนใจมากที่จะให้เมือง Cox’s Bazaar  เป็นจุดเชื่อมเข้ามาทางพม่า มาทางย่างกุ้งมาออกทางด้านแม่สาย  ดูแล้วก็จะสร้างถนนเข้าไปในพม่าไม่ยาวมากนักเพราะพม่ามีถนนรับอยู่  และของเราก็มีถนนทางนี้อยู่  ซึ่งเขาเองก็อยากจะลงมือทำ    เขาตกลงแม้กระทั่งว่าเขาจะไปช่วยออกสตางค์ในเขตพม่าด้วยซ้ำทั้ง ๆ   ที่เขาก็ไม่ใช่เป็นประเทศมีสตางค์มาก เพราะเขาอยากได้ถนนที่เชื่อมเป็นถนนสายเอเชียเชื่อมไปจากแม่สายออกไปทางด้าน Cox’s Bazaar  ของเขา    ทางเรือก็จะไปทางด้านอ่าว          เบงกอล  ไปทางเมืองมะละแหม่งของพม่าไปที่ท่าทวายและมาออกทางด้านทะเลอันดามันของเรา  ก็จะทำให้การขนส่งสินค้าดีขึ้น  จุดของบังกลาเทศอันหนึ่งที่เขามีปัญหาของเขาก็คือว่าเขาไม่มีหิน  เขาต้องใช้พวกอิฐนำมาทุบเพื่อทำเป็นหินเวลาผสมกับปูนซีเมนต์เวลาก่อสร้าง  ซึ่งมันไม่ค่อยทนเหมือนหิน  ทีนี้หินเขาไม่ค่อยมี  การบรรทุกเขาก็ต้องเอามาจากอินเดียหรือมาจากพม่า  ส่วนปูนซีเมนต์ไทยก็ไม่ค่อยพอต้องใช้ซื้อปูนเม็ดไปผสม อันนี้ก็ทำให้เป็นตลาดซึ่งเราก็ส่งไปขายเยอะ  การก่อสร้างเขาต้องการจากไทยเยอะมาก ก็จะทำให้ความร่วมมือในด้านของเศรษฐกิจดีขึ้น แล้วเขาเองเขาคงอยากจะให้เราช่วยซื้อพวกปอจากเขาบ้าง   อีกเรื่องหนึ่งที่เขามาร่วมมือกับเรามากก็คือเรื่องของเอซีดี  เรื่องความร่วมมือเอเชีย  เขาชื่นชมมากและเขาก็พร้อมที่จะส่ง        เจ้าหน้าที่มาช่วยกับทางกระทรวงการต่างประเทศทำงานเพราะว่าจะต้องเตรียมการทำงานกันทั้ง 12 เดือน      ข้างหน้านี้   ต้องทำงานหนักเพื่อการประชุมครั้งต่อไปเพื่อจะได้เกิดการเตรียมการในการวางยุทธศาสตร์ร่วมกันของประเทศในเอเชียในมิติต่าง ๆ ในหัวข้อต่าง ๆ ซึ่งเขาพอใจมากและเขาตกลงกับเราที่จะคุ้มครองการลงทุนด้วยกัน และก็ทำสัญญาเบื้องต้นเกี่ยวกับเรื่องการทำการค้าระบบหักบัญชีด้วย  อันนี้ผมถือว่าการไปเยือนที่            บังกลาเทศนี้เป็นประโยชน์มาก ๆ นะครับต่อเศรษฐกิจเรา

 

 จะเปิดเส้นทางบินระหว่างเชียงใหม่-จิตตะกอง

ผมได้ไปแวะที่เมืองจิตตะกอง  สนามบินของเขาสร้างใหม่เอี่ยมเลยครับด้วยเงินของประเทศญี่ปุ่น และเขาเองก็สนใจอยากให้การบินไทยไปบริหารสนามบินให้เขา  สินค้าเข้าออกที่เมืองจิตตะกองนี้เยอะมากที่สนามบินนี้  แต่ผู้โดยสารยังไม่เยอะพอ  เพราะฉะนั้น  ถ้าเราเปิดความเชื่อมโยงกันระหว่างเชียงใหม่-        จิตตะกอง  ก็จะทำให้สนามบินนี้มีผู้โดยสารมากขึ้นแล้วเขาตั้งใจที่จะให้จิตตะกองเป็นสนามบินที่ให้สิทธิการบินแก่ทุก ๆ ประเทศที่จะบินผ่านได้อย่างสบาย  ก็จะทำให้ในอนาคตสนามบินนี้ก็จะมีอนาคตที่ดี

รัฐบาลจะเดินหน้าโครงการก่อสร้างท่อก๊าซและโรงแยกก๊าซไทย-มาเลเซียต่อไป 

สัปดาห์ที่แล้วประเทศไทยมีแขกต่างประเทศก็คือดร.มหาเธร์  โมฮัมหมัด  นายกรัฐมนตรี       มาเลเซีย  มาเยือนซึ่งผมพาไปเชียงใหม่ได้เล่าให้ฟังแล้ว  ก็กลับมากรุงเทพฯ วันเสาร์ก็มีการประชุมตกลงกันหารือกัน  เรื่องแรกก็คือการยืนยันที่จะเดินหน้าโครงการก่อสร้างท่อก๊าซและโรงแยกก๊าซไทย-มาเลเซีย      เรื่องนี้ต้องขอเรียนว่าเป็นประโยชน์เพราะว่าเป็นเรื่องที่จะเกิดการจ้างงานในจังหวัดสงขลา เกิดการลงทุนหลายหมื่นล้านร่วม 35,000-40,000  ล้านบาทที่นั่น   ก็จะเป็นผลประโยชน์ต่อทางเศรษฐกิจ  แล้วก็ขอเรียน     น้องประชาชนว่ารัฐบาลจะไม่ให้มีการตั้งอุตสาหกรรมต่อเนื่องคือ อุตสาหกรรมปิโตรเคมีจากโรงแยกก๊าซ  คือโรงแยกก๊าซจะแยกก๊าซอย่างเดียว  เราเอาก๊าซไปใช้งาน เช่น ไปป้อนโรงงานอุตสาหกรรม   เอาไปใช้ทำ      ไฟฟ้าเรื่องอะไรก็แล้วแต่  แต่จะไม่ให้มีอุตสาหกรรมปิโตรเคมี   อันนี้ยืนยันนะครับ แล้วก็จะดูเรื่องของ           สิ่งแวดล้อมเพราะว่าไม่ต้องการให้พี่น้องที่อยู่ในบริเวณนั้นต้องเดือดร้อนต้องตายผ่อนส่งไม่ต้องการ  แล้วก็มั่นใจว่าเรื่องพวกนี้ไม่เกิด  เพราะฉะนั้น จะทำให้ดีที่สุดและก็เป็นประโยชน์ทางเศรษฐกิจต่อภาคใต้  ก็ต้องเรียนว่าท่านที่คัดค้านอาจจะไม่เข้าใจมองว่าสัญญาเสียเปรียบอะไรต่ออะไรนะครับ  ผมได้ให้นักกฎหมายให้ทีมของผมเข้าไปดูกันหลายรอบแล้วครับไม่เสียเปรียบครับ  ก็เรียนให้ทราบนะครับ  ก็จะเดินหน้าต่อไป

 

มาเลเซียขอขยายระยะเวลาการลดภาษีรถยนต์สำเร็จรูปและชิ้นส่วนรถยนต์ออกไปอีก 2 ปี

เราได้คุยกันเรื่องปัญหาการลดภาษีรถยนต์สำเร็จรูปและชิ้นส่วนรถยนต์ที่มาเลเซียขอขยายเวลาไปอีก 2 ปี  เขาก็มองว่าขอให้เห็นใจเขา  เขาขอขยายไป 2 ปีแต่เขาก็จะหาทางที่ว่าจะทำความตกลงเป็นพิเศษว่าเราเดือดร้อนเรื่องอะไรกระทบเรื่องอะไร  จะแก้ไขปัญหากันอย่างไรดีในตรงนี้   ก็จะถือว่าเป็นลักษณะของการที่แฟร์ ๆ ต่อกันถ้อยทีถ้อยอาศัยกันไปในส่วนนี้    เขายืนยันว่าเขาขอแค่ 2 ปี  เขาไม่ได้ขอยาวอย่างเมื่อก่อนนี้เขายังไม่มีกำหนด  แต่ตอนนี้เขาเหลือแค่ 2 ปี  แต่เขาจะชดเชยอย่างไรให้อันนี้เจ้าหน้าที่ไป     คุยกันและท่านนายกรัฐมนตรีมาเลเซียได้ยืนยันกับผมว่าเรื่องนี้จะดูแลเป็นพิเศษนะครับ

 

ไทยและมาเลเซียตกลงกันที่จะถอนสัญชาติกับบุคคลที่ถือสองสัญชาติ

เรื่องประมงเขาบอกว่าของเขามีทรัพยากรมีวัตถุดิบทำประมงเยอะ  ก็อยากให้ไทยเราเข้าไปร่วมทำประมงและแปรรูปผลิตภัณฑ์ประมงในพื้นที่เขาบ้าง ไม่ใช่ว่าเราเอาปลาออกมาหมดเลย  เขาอยากจะให้ลงปลาที่เขาบ้างโดยที่มีการแปรรูปที่เขาบ้าง  และที่สำคัญก็คือเรื่องของการค้าระบบหักบัญชีจวนจะเสร็จแล้ว เขากับเราก็จะทำกันให้เสร็จ  แล้วผมได้ยื่นหนังสือบันทึกช่วยจำให้เขาเป็นพิเศษเรื่องหนึ่งก็คือ  ขอให้เขาช่วยดูเรื่องของการปักปันเขตแดนซึ่งจะจบแล้ว  เหลืออีกจุดเดียวที่ยังเป็นข้อพิพาทกันอยู่ในพื้นที่ ประมาณ 115 เอเคอร์หรือประมาณ 300 ไร่ที่เป็นจุดข้อพิพาทกัน  ก็อยากให้เขาช่วยดูเพื่อจะได้จบ ๆ และก็จะได้เห็นว่าเป็นประเทศแรกที่มีการปักปันเขตแดนครบ คือไทยกับมาเลเซีย  เขาก็จะไปดูเป็นพิเศษ และเรื่องที่เกี่ยวกับบุคคลสองสัญชาติข้ามไปข้ามมา  รัฐมนตรีต่างประเทศก็ได้ยื่นฝากเอาหมายจับของบุคคลซึ่งหนีคดีจากเราไปแล้วไปอยู่ในฝั่งโน้น  เพราะความที่มีสองสัญชาติก็เลยอยู่ได้ไม่มีกำหนด  ก็เอาหมายจับให้เขาเพื่อจับส่งมาให้เรา   อันนี้เป็นข้อตกลงระหว่างประเทศอยู่แล้ว   การถือสองสัญชาติเป็นการผิดกฎหมายทั้งสองประเทศนะครับ เพราะฉะนั้น  ต้องมาดูกันมาพิสูจน์กันว่าตกลงคุณเกิดประเทศไหน  เกิดประเทศไหนก็เอาสัญชาติประเทศนั้นไป  อีกประเทศหนึ่งต้องถอน  เราตกลงกันและเราพร้อมที่จะถอนสัญชาติกับบุคคลสองสัญชาติโดยตกลงกันว่าอันนี้มาเลเซียจะเอาไว้ก็เป็นคนของมาเลเซียไป  ไทยจะเอาไว้ก็เป็นคนไทยไป โดยเฉพาะอย่างยิ่งเราจะต้องพิสูจน์กันว่าตกลงคุณเกิดที่ไหน ต้องถือสัญชาติเดียวเพราะการถือสองสัญชาติผิดกฎหมายทั้งสองประเทศ  

ก็บอกพี่น้องชาวภาคใต้ทั้งที่เป็นคนดีและคนไม่ดี   การถือสองสัญชาตินั้นผิดกฎหมายทั้งสองประเทศ         ท่านต้องสละหนึ่งสัญชาติ  ถ้าท่านคิดว่ามีบ้านอยู่ประเทศไทยก็ควรจะถือสัญชาติไทย    สละสัญชาติมาเลเซีย  แต่ถ้าท่านมีบ้านอยู่มาเลเซียก็ต้องสละสัญชาติไทย   เรื่องนี้ต้องเรียนว่ารัฐบาลสองรัฐบาลจะร่วมมือกันและทำอย่างจริงจัง  เพราะฉะนั้น ท่านคนเดียวลงคะแนนเสียงสองประเทศ ท่านไปลงเลือกตั้งประเทศไทย    มาเลเซียเลือกตั้งก็ไปลงคะแนนให้มาเลเซีย   อันนี้ไม่ถูกต้องแน่นอน  เรื่องมาเลเซียก็คงมีแค่นี้นะครับ

 

เปิดงานมหกรรมส่งเสริมการลงทุนในหลักทรัพย์ ปี 2545

เมื่อวานนี้ผมได้รับเชิญไปเปิดงานมหกรรมส่งเสริมการลงทุนในหลักทรัพย์ ปี 2545 ที่เขาใช้ชื่อว่า “SET in the City”    ที่ศูนย์การประชุมแห่งชาติสิริกิติ์  จะมี 3วันคือเมื่อวานนี้ถึงวันอาทิตย์  คนเยอะครับ คนสนใจไปดูเรื่องของการลงทุน บางคนก็อยากจะเรียนรู้ว่าเขาทำกันอย่างไร   เขาก็มีการสาธิตมีการใช้การเทรด (Trade) การซื้อขายผ่านระบบคอมพิวเตอร์ด้วย  ก็มีบรรดานายหน้าขายหลักทรัพย์ไปออกบูธกันเยอะแยะ    ไปหมด   สิ่งที่ผมได้พูดกับเขาก็คือว่า ในช่วงที่ตลาดหลักทรัพย์ฯ บูมมากบริษัทที่จดทะเบียนในตลาดหลักทรัพย์ฯ  มีมูลค่าทางตลาดรวมกันประมาณ 3.5 ล้านล้านบาท  แต่ตกต่ำลงไปเหลือ 1.2 ล้านล้านบาท  และวันนี้ได้กลับขึ้นมา 2.1 ล้านล้านบาท  สรุปแล้วรัฐบาลนี้เข้ามาตลาดหลักทรัพย์ฯ ได้ขยับตัวขึ้นมาทำให้มูลค่าการตลาดของบริษัทที่จดทะเบียนในตลาดหลักทรัพย์ฯ เพิ่มขึ้น 900,000  ล้านบาท   และเราจะต้องพยายามให้บริษัทดี ๆ เข้าสู่ตลาดหลักทรัพย์ฯ จดทะเบียนในตลาดหลักทรัพย์ฯ ให้มากขึ้น ผมก็เลยบอกว่าบริษัทนั้นต้องรักษาความเป็นบริษัทที่ดีไว้อย่างดีจะต้องซื่อสัตย์ต่อผู้ถือหุ้นรายย่อย  เพื่อที่จะไม่ให้เกิดความไม่น่าเชื่อถือ เหมือนกับสิ่งที่เกิดขึ้นในประเทศสหรัฐอเมริกาคือบริษัทเอนรอน   บริษัทเวิลด์คอม   ได้พยายามที่จะปั่นหุ้นตัวเองโดยการทำกำไรเท็จ  ทำบัญชีตกแต่งบัญชีเพื่อสร้างกำไรเท็จเพื่อให้เห็นว่าบริษัทมีกำไรมากและขยายตัวที่เป็นเท็จ  เมื่อตรวจสอบแล้วพบว่าเป็นเท็จ  ความน่าเชื่อนี้ก็ตก  อย่างเวิลด์คอมตกลงแทบจะเหลือศูนย์          อันนี้เป็นสิ่งที่เราจะต้องให้บริษัทไทยต้องปรับตัวให้ดี แล้วผมได้บอกให้ตลาดหลักทรัพย์ฯ ว่าควรจะต้องตั้งทีมวิจัยติดตามและดูประสิทธิภาพในการทำงานของบริษัทที่อยู่ในตลาดหลักทรัพย์ฯ นั้น ให้มีประสิทธิภาพต่อไป  ถ้าเขาไม่มีประสิทธิภาพก็ควรจะแนะนำบอกกับเขาว่าต้องปรับปรุงให้มีประสิทธิภาพ เพราะถ้าบริษัทแย่ผู้ลงทุนก็แย่ด้วย  ในด้านบริษัทก็ให้ดูอย่างนั้น  ส่วนในด้านโบรกเกอร์ก็บอกว่าต้องอย่าไปปั่นราคาไปสร้างราคาปล่อยข่าวลือ ทุบหุ้น เป็นสิ่งที่ไม่มีจรรยาบรรณ ทำให้นักลงทุนเสียหาย  โดยเฉพาะนักลงทุนรายย่อยมักจะตกใจและขายหุ้นทิ้ง รายใหญ่ก็เข้ามาซื้อถูก ๆ  อันนี้เป็นสิ่งที่เสียหาย  ทำให้ตลาดไม่น่าเชื่อถือ  ก.ล.ต.ก็          เช่นกันจะต้องตื่นตัวต้องเป็นลักษณะของการเฝ้าติดตามให้มากถึงพฤติกรรมเหล่านี้ และก็ต้องตื่นตัวต้องมีพลวัตรมากขึ้น  เพื่อที่จะได้ช่วยกันให้สร้างความสมดุลของทั้งผู้ลงทุน  ของทั้งบริษัทของทั้งตลาด ของทั้งกติการวม  ทั้งผู้ตรวจสอบบัญชีซึ่งมีบัญชีหลายมาตรฐานก็ต้องหามาตรฐานที่ชัดเจน เพื่อใช้มาตรฐานที่ถูกต้องที่วัดผลได้เพื่อที่จะให้ผู้ลงทุนนั้นเชื่อถือได้ว่าบริษัทที่อยู่ในตลาดหลักทรัพย์ฯ นั้น บริษัทนี้มีกำไรอย่างนี้จริง  บริษัทนี้มีความเติบโตแบบนี้จริง  เขาจะได้เลือกว่าเขาควรจะลงทุนอย่างไร  ฉะนั้น การลงทุนนี้ประเทศไทยเราคนลงทุนยังน้อยเมื่อก่อนมีประมาณ 4 แสนกว่าราย  วันนี้มีประมาณ  2 แสน 1 หมื่นรายหายไปหลังจากวิกฤตเศรษฐกิจที่ผ่านมา  ในสหรัฐอเมริกามีประมาณ 51% ของครัวเรือนลงทุนในตลาดหลักทรัพย์ฯ ทั้งทางตรงและทางอ้อม แต่ของเรายังน้อย  แต่ว่าเราคงจะไปเท่าอเมริกาคงยังไม่ได้  แต่ว่ามันต้องพัฒนาขึ้น    โดยเฉพาะอย่างยิ่งคนที่มีเงินออมมากก็สามารถกระจายเงินออมได้ว่า  เงินที่มีอยู่บางส่วนก็ไปใช้ซื้อหลักทรัพย์ซื้อพวกที่ดินบ้าน บางส่วนก็ไปซื้อเป็นหุ้น  บางส่วนก็ไปฝากเป็นเงินสด  สามารถกระจายไม่ให้เกิดความเสี่ยงได้ เมื่อมีวิกฤตมันจะได้ไม่มีความเสี่ยงในทุก ๆด้าน อันนั้นก็เป็นสิ่งที่ในต่างประเทศเขาทำกัน เราก็ต้องกระจายความเสี่ยงของแต่ละคนไป เพราะว่าช่วงนี้ดอกเบี้ยเงินออมค่อนข้างต่ำ ก็จะเป็นทางเลือกของประชาชน

 

ประชุมคณะกรรมการพัฒนาขีดความสามารถในการแข่งขันของประเทศครั้งแรก

และเมื่อวานนี้ตอนบ่ายผมก็ได้ประชุมคณะกรรมการพัฒนาขีดความสามารถในการแข่งขันของประเทศเป็นครั้งแรก  หลังจากที่ตั้งแล้วเราก็ได้มีฝ่ายเลขานุการประชุมกันก่อน  แต่เพิ่งเชิญคณะกรรมการประชุมเป็นครั้งแรก  ซึ่งกรรมการที่เป็นบุคคลภายนอกก็มีท่านดร.ชัยอนันต์ สมุทวานิช  คุณธานินทร์  เจียรวนนท์  คุณพารณ อิศรเสนา  เป็นผู้ทรงคุณวุฒิภายนอก  เราได้เชิญมาร่วมประชุม  และทางฝ่ายคณะทำงาน  7 หน่วยงานก็เสนอยุทธศาสตร์และก็ช่วยกันวิเคราะห์เพื่อจะได้เอายุทธศาสตร์ไปวิเคราะห์อีกที วิเคราะห์เสร็จก็จะทำแผนปฏิบัติการเพื่อจะยกขีดความสามารถของประเทศไทยในทุก ๆ มิติ  ซึ่งจะใช้เงินปรับโครงสร้างซึ่งอยู่ในงบประมาณของปีหน้า เราดึงมาจากกระทรวงทั้งหลายเพราะว่าไปทำทีละกระทรวง ๆ  มันอาจจะไม่เกิดการประสานแผนที่ถูกต้อง  เพราะฉะนั้น เราเลยเอาเงินมารวมกันไว้ แล้ววางแผนรวมของประเทศและก็ผลัดกันไปทำ  ก็มอบหมายกระทรวงมอบหมายหน่วยงานทีหลัง แต่ว่ามีคณะกรรมการชุดนี้พร้อมทั้งฝ่ายวิจัยมาช่วยดูในภาพรวม  เรามองภาพรวมวางแผนยุทธศาสตร์รวมของประเทศแล้วแยกงานกันทำแบ่งงานกันทำ  อันนี้ก็เป็นหลักที่ผมได้ประชุมกันได้เตรียมการกันเมื่อวานนี้ก็ซักซ้อมบทบาทหน้าที่ของคณะกรรมการฯ ที่จะทำ  ซึ่งเราจะต้องปรับปรุงทั้งการปรับโครงสร้างภาคเศรษฐกิจ  ปฏิรูประบบราชการ  ปฏิรูปการศึกษา  ปฏิรูปภาคเอกชน  พัฒนาทรัพยากรบุคคล  ก็จะทำกันหลาย ๆ  ด้านนะครับ   ก็เรียนให้พี่น้องทราบว่าเมื่อวานนี้ได้ประชุมกันวางยุทธศาสตร์อย่างนี้

 

อนุมัติงบประมาณสนับสนุนการจัดตั้งศูนย์บริการส่งออกแบบเบ็ดเสร็จ

มีเรื่องที่คณะรัฐมนตรีอนุมัติไว้ในสัปดาห์ที่ผ่านมาวันอังคารที่ 9 กรกฎาคม  พอดีผมไม่อยู่  เรื่องที่ขอเล่าให้ฟังก็มี 2 เรื่อง เรื่องแรกคณะรัฐมนตรีอนุมัติงบประมาณ  23 ล้านบาท เพื่อไปสนับสนุนการจัดตั้งศูนย์บริการส่งออกแบบเบ็ดเสร็จและจะเปิดบริการวันที่ 19 กรกฎาคมนี้ที่กรมส่งเสริมการส่งออก  กระทรวงพาณิชย์  ศูนย์นี้จะใช้บริการส่งออกที่ทำให้คนที่มีปัญหาเรื่องของการขออนุญาตขออะไรต่ออะไรเรียกว่า One stop service ก็เป็นศูนย์เดียว  และก็มีการมอบอำนาจจะให้เจ้าหน้าที่ไปอยู่  จะได้ไม่ต้องไปเดินหลายกระทรวง  เพราะฉะนั้น  การส่งออกก็จะคล่องตัวขึ้น  ทำให้ไม่ช้า  

 

จัดสรรเงินจากกองทุนสงเคราะห์เกษตรกร และอนุมัติขยายระยะเวลาการชำระหนี้

เรื่องที่สองคณะรัฐมนตรีได้อนุมัติให้กรมส่งเสริมการเกษตรขยายระยะเวลาการชำระคืนเงินยืมกองทุนสงเคราะห์เกษตรกร  ตามโครงการเก็บข้าวเปลือกของกลุ่มเกษตรกร  ก็คือว่าปีการผลิต 2540/2541 ให้ขยายระยะเวลาการชำระคืนเงินยืมกองทุนสงเคราะห์เกษตรกร  ตามโครงการเก็บข้าวเปลือกของกลุ่มเกษตรกรในส่วนที่เป็นหนี้อยู่ระหว่างการติดตามเร่งรัด จำนวน 47 กลุ่มเกษตรกร  ยืดไปอีก 6 ปี 6 เดือน        เดิมจะครบกำหนดชำระวันที่  31 มีนาคม  2542  นี่เรื่องเก่าแล้วนะครับ   ก็เลื่อนมาเป็นครบกำหนดชำระหนี้ภายในวันที่  30 กันยายน 2548  ได้รับยกเว้นค่าเสียหายในอัตราร้อยละ  3 ต่อไป  ในส่วนที่เป็นหนี้ที่อยู่ระหว่างการฟ้องร้องดำเนินคดีออกไปจนกว่าจะเสร็จสิ้นการบังคับคดี  และรับการยกเว้นค่าเสียหายร้อยละ 3 ต่อปีเช่นกัน   ปีการผลิต 2541/2542  ในส่วนที่เป็นหนี้อยู่ระหว่างการติดตามเร่งรัด จำนวน 12 กลุ่มเกษตรกร เลื่อนออกไปอีก 4 ปี  เดิมจะต้องชำระวันที่  30 กันยายน 2542  ก็เปลี่ยนเป็นชำระวันที่ 30  กันยายน 2546          ยกเว้นค่าเสียหายร้อยละ 3 ต่อปีเช่นกัน  ปีการผลิต 2542/2543  ในส่วนที่เป็นหนี้อยู่ระหว่างการติดตามเร่งรัด จำนวน 4 กลุ่มเกษตรกร  เลื่อนให้อีก 2 ปี เดิมต้องชำระวันที่ 30 กันยายน 2543 ก็ให้เป็นชำระวันที่ 30 กันยายน 2545 ยกเว้นค่าเสียหายร้อยละ 3 ต่อปี   ก็เป็นเรื่องที่คณะรัฐมนตรีได้อนุมัติไปเมื่อวันอังคารที่ผ่านมา

 

วันจันทร์ที่จะถึงนี้จะมีการเปิดขายพันธบัตรออมทรัพย์ช่วยชาติ

วันจันทร์ที่ 15 กรกฎาคมนี้จะมีการเปิดขายพันธบัตรออมทรัพย์ช่วยชาติจำนวน 305,000 ล้านบาท  ก็เป็นส่วนที่เอาไปใช้หนี้กองทุนฟื้นฟูฯ นั่นเอง  ซึ่งได้รับอนุมัติจากทั้งสองสภาให้ออกเป็นพระราชกำหนดเรียบร้อยแล้ว  วันที่  15 กรกฎาคมนี้จะออกขาย   ก็ได้รับความร่วมมือเป็นอย่างดีจากธนาคารพาณิชย์ทุกธนาคารและทุกสาขา  รวมทั้งธนาคารออมสินด้วย  ก็ปรากฎว่าการออกพันธบัตรครั้งนี้จะทำให้กลไกการตลาดทำงาน  กลไกการตลาดที่แท้จริงของระบบการเงินซึ่งติดอยู่ 3 แสนกว่าล้านก็จะเคลียร์หมด จะทำให้    กลไกการตลาดทำงานจริงๆ แล้วระบบดอกเบี้ยก็จะใช้งานได้จริง ๆ  ตรงนี้ที่หลายคนมองว่า  305,000 ล้านบาทเดี๋ยวจะขายไม่หมดแล้วจะมีปัญหาความน่าเชื่อถือ  ผมมั่นใจครับว่า ถึงวันนี้ความสนใจที่จะจองและธนาคารร่วมมือมากก็จะทำให้การขายพันธบัตร  305,000 ล้านบาท น่าจะไม่มีปัญหา  ก็จะเริ่มจองวันที่  15 กรกฎาคม-30 สิงหาคม 2545  ก็  45 วันเพราะเงินจำนวนมาก แต่เชื่อว่าวันนี้ขายหมดนะครับ   กำหนดเงินขั้นต่ำที่ท่านจะไปซื้อได้ 50,000 บาท พันธบัตรก็จะมีอายุ 5 ปีดอกเบี้ย  4.15%  ถ้าท่านบอกว่าอยากได้ดอกเบี้ยมากกว่านั้นก็ต้องเอาแบบ 7 ปีดอกเบี้ย 5.25%  แบบ 10 ปีดอกเบี้ย 6.1%  พันธบัตรเหล่านี้เปลี่ยนมือได้นะครับ แล้วก็ขายคืนได้ถ้าอยากได้เงินใช้  แต่ถ้าขายเร็วกว่ากำหนดดอกเบี้ยก็จะน้อยลงไป   ถ้าขายคืนตามกำหนดดอกเบี้ยก็จะเป็นไปตามที่ตกลงกัน   จะจ่ายดอกเบี้ยปีละ 2 ครั้งคือ 6 เดือนจ่ายครั้งหนึ่ง   อันนี้ก็เป็นเรื่องที่ได้รับความร่วมมือจากธนาคาร  ลูกค้าธนาคารที่มีเงินออม  มูลนิธิต่างๆ  ก็เปลี่ยนมาซื้อพันธบัตรออมทรัพย์หมดเพราะว่าดอกเบี้ยดีกว่านะครับ  อันนี้ก็เป็นสิ่งที่เป็นทางเลือกในการออมให้กับประชาชน  เพื่อให้ประชาชนนั้นได้ออมเงินในอัตราดอกเบี้ยที่สูงขึ้น  ก็จะทำให้มีรายได้จากดอกเบี้ยนี้มากขึ้นหน่อยเพราะดอกเบี้ยตอนนี้ต่ำ  มันเป็นไปตามกลไกตลาดของโลกทั้งหมด   ซึ่งในอนาคตก็ไม่แน่นอน แต่พวกนี้ขายคืนได้นะครับ วันนี้คงเล่าให้พี่น้องประชาชนฟังมากมายแล้ว  ก็ขอขอบคุณอีกครั้งหนึ่ง  สวัสดีครับ

 

--------------------------------

 

ฝ่ายวิเคราะห์ข่าว  สำนักโฆษก

วิสุนี  ตรวจ/จินตนา ถอดเทป/พิมพ์