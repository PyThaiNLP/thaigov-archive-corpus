คำกล่าว ของ พ.ต.ท.ทักษิณ  ชินวัตร นายกรัฐมนตรี

ในการพบปะกลุ่มผู้สนับสนุนโครงการก่อสร้างโรงไฟฟ้าบ่อนอก
ณ สถานที่ก่อสร้างโรงไฟฟ้าบ่อนอก ต.บ่อนอก จ. ประจวบคีรีขันธ์

วันที่ 24 มกราคม 2545 เวลา 12.30 น.

 

-----------------------------------  

 

                        พี่น้องชาวอ่าวน้อยและบ่อนอกที่รักและเคารพครับ  วันนี้ผมได้มีโอกาสไปที่ชายหาดบ่อนอก  ไปฟังความคิดเห็นของผู้คัดค้าน  และตอนนี้มาฟังผู้สนับสนุน  ผู้คัดค้านไม่ได้บอกข้อดีของการตั้งโรงไฟฟ้าให้ผม  แล้วผู้สนับสนุนก็ไม่ได้บอกข้อเสียของการตั้งโรงไฟฟ้าให้ผม  เพราะฉะนั้นผมจะต้องเอาข้อสนับสนุนของผู้สนับสนุนและข้อคัดค้านไปประมวลประกอบกับข้อมูลที่แท้จริง  และก็จะวิเคราะห์เพื่อให้ได้คำตอบที่ยึดหลัก 3 ข้อที่ติดอยู่หน้าสถานที่ที่นี่  1.คือการยึดถือประโยชน์ของประเทศชาติ  มีผลตอบแทนทางเศรษฐกิจต่อประเทศชาติ   2. คือคำนึงถึงวิถีชีวิตชุมชนว่าจะได้รับผลกระทบแค่ไหน  ทำให้ชีวิตเขาแย่ลงไปหรือไม่  3. มองถึงผลกระทบต่อสิ่งแวดล้อม  ซึ่งผลกระทบต่อสิ่งแวดล้อมนั้นมีทั้งการรักษาไว้ซึ่งธรรมชาติซึ่งหายากและจะต้องสูญเสียไป  กับการที่สิ่งแวดล้อมเหล่านั้นมีผลต่อสุขภาพพลานามัย  และสิ่งที่เป็นสิ่งที่มีชีวิตทั้งหลายไม่ว่าจะเป็นพืช สัตว์  ที่อยู่ในพื้นที่  ทั้ง 3 ข้อจะต้องถูกนำไปชั่งน้ำหนัก  แล้วอันไหนที่พอจะบรรเทาได้ก็ลองหาทางว่าบรรเทาแล้วผลสุดท้ายออกมาเป็นอย่างไร  เมื่อออกมาบอกว่าต้องสร้างก็คือต้องสร้าง   เมื่อออกมาบอกว่าไม่ต้องสร้างก็ไม่ต้องสร้าง  นั่นคือสิ่งที่ผมจะทำด้วยความบริสุทธิ์ใจที่สุด 

                        โดยที่ก่อนผมมาผมทำสมองให้ว่างเปล่า  ไม่มีการตัดสินใจอยู่ในใจล่วงหน้าว่าจะให้สร้างหรือไม่ให้สร้าง  เพราะผมต้องการมาฟังจากพี่น้องประชาชนในพื้นที่  มาดูมาเห็นสถานที่ก่อสร้างและสิ่งแวดล้อมให้ชัดเจนด้วยตาตัวเอง  เพราะว่าฟังมามาก  ถึงแม้ว่าฟังมามากแล้วมาดูแล้วก็ยังหาคำตอบไม่ได้  ไปที่ชายหาดบ่อนอกบอกว่ามีปลาวาฬ  มาที่นี่บอกว่าตั้งแต่เกิดยังไม่เห็นปลาวาฬ   ปลาวาฬนี่ก็เรื่องใหญ่นะครับ  เพราะว่าถ้ามีปลาวาฬแสดงให้เห็นว่ามีปลาวาฬจริง  แสดงให้เห็นว่าสิ่งแวดล้อมและธรรมชาติที่นี่ยังสมควรที่จะรักษา  แต่การรักษาไม่ได้หมายความว่าโรงไฟฟ้าต้องไม่มี  แต่หมายความว่าถ้ามีก็ไม่ต้องทำให้สิ่งเหล่านี้เสียหายไป  ต้องดูกันหลาย ๆ  อย่าง  เพราะฉะนั้นขอให้ท่านได้สบายใจได้ว่าวันนี้พี่น้องประชาชนจังหวัดประจวบคีรีขันธ์  ทั้ง ต.อ่าวน้อย ต.บ่อนอก  และหินกรูดที่จะไป  สบายใจได้ว่าวันนี้นายกรัฐมนตรีของท่าน  ถึงแม้จะไม่มี ส.ส.ประจวบ ฯ แม้แต่คนเดียว  มาดูด้วยตัวเองและได้ศึกษาข้อมูลไว้มากพอสมควรและจะศึกษาต่อไป  และจะตัดสินใจให้ได้เร็วที่สุด  ผมรับปากพี่น้องที่จะนะว่าจะตัดสินใจภายใน 3 เดือน  ซึ่งวันนี้ก็ล่วงเลยมา 3 อาทิตย์แล้ว ฉะนั้นก็เหลืออีก 2 เดือนกว่า ๆ  ก็เช่นกันครับ 3 ที่นี้จะตัดสินใจพร้อมกัน  บ่อนอก หินกรูด จะนะ แล้วพร้อมกันก็ไม่จำเป็นว่าต้องเป็นทิศทางเดียวกัน  เพราะขึ้นอยู่กับแต่ละที่ว่าเหมาะสมหรือไม่เหมาะสมตาม 3 ข้อที่ได้กล่าวไปแล้ว  สิ่งที่เราจะต้องคำนึง  การพัฒนาต้องทำ  แต่ขณะเดียวกันนั้นต้องคำนึงถึงพัฒนาเศรษฐกิจและพัฒนาสังคมไปควบคู่กัน  ไม่ใช่พัฒนาเศรษฐกิจบนพื้นฐานของการทำลายสังคมไปด้วย   ถ้ารักษาสังคมจนไม่พัฒนาเศรษฐกิจก็เป็นไปไม่ได้  เพราะฉะนั้นความสมดุลตัวนี้จึงเป็นหัวใจสำคัญ 

                        ผมอยากให้ประชาธิปไตย  นำมาซึ่งความหลากหลายทางความคิดนั้น  นำมาซึ่งความคิดที่นำไปสู่ประโยชน์สูงสุดของชาติ  โดยมีชาติเป็นตัวตั้ง  ไม่อยากให้ความหลากหลายทางความคิดภายใต้ระบอบประชาธิปไตยนั้น   นำมาซึ่งความแตกแยกในสังคม   ซึ่งเมื่อสักครู่นี้บอกกับพี่น้องชาวบ่อนอกว่า  ผมไม่อยากเห็นพี่น้องชาวตำบลบ่อนอกไปทำบุญคนละวัด  วัดนี้คัดค้านวัดนี้สนับสนุนโรงไฟฟ้า  ซึ่งเป็นสิ่งที่ไม่ควรจะบังเกิดขึ้น  เหมือนที่พี่น้องชาวจะนะบอกผมว่า  ที่มัสยิดเวลาไปละหมาดนั่งคนละมุม  มุมหนึ่งคัดค้านมุมหนึ่งสนับสนุนโรงแยกแก๊ส  ซึ่งไม่อยากให้สิ่งเหล่านี้เกิดขึ้นในสังคมไทย  ขอให้การตัดสินใจของผม  เมื่อตัดสินใจแล้วท่านต้องมั่นใจได้ว่าโปร่งใส ได้วิเคราะห์ได้ใช้ความรู้ที่มีอยู่อย่างเต็มที่  ข้อมูลอย่างเต็มที่ฟังทุกฝ่ายแล้วจึงตัดสินใจ  ในฐานะที่ผมรับผิดชอบการตัดสินใจสูงสุดของประเทศ  ฝากมอบความไว้วางใจตรงนี้ให้ผม  ไม่มีเข้าข้างฝ่ายใดโดยไม่คำนึงถึงผลประโยชน์ของประเทศชาติ  ผลประโยชน์ของประเทศชาติมาเป็นหลักอันดับหนึ่ง  แล้วเมตตาธรรมที่มีต่อประชาชนที่จะได้รับผลกระทบเป็นอันดับที่มาใกล้ ๆ กัน  เพราะถ้าประเทศชาติสร้างความรุ่งเรือง  ในขณะเดียวกันนั้นมีประชากรจำนวนหนึ่งต้องทนทุกข์ทรมานกับร่างกายที่ถูกทำร้ายด้วยสภาพของอากาศและมลพิษที่แย่  เหมือนที่แม่เมาะเจอมานั้นเป็นบาปกรรมชั่วลูกชั่วหลาน  เพราะฉะนั้นเราจะต้องคิดว่าเทคโนโลยีนั้นได้พัฒนามาแล้วถึงจุดที่ปลอดภัยแล้วใช่ไหม 

                        ผมเชื่อว่าพี่น้องที่สนับสนุนที่นี่ถ้าเจอเทคโนโลยีที่ยังไม่ปลอดภัยพี่น้องก็คงไม่อยากได้  การมีงานทำไปป่วยไปก็คงไม่ใช่เป็นสิ่งอยากได้  แต่ถ้ามีการทำไปแล้ว  มีสุขภาพที่ดี  ไม่มีอะไรไม่มีอันตรายแล้วมีงานทำ  มีชีวิตที่ดีขึ้นลูกหลานได้ทำงานในท้องถิ่น  เก็บภาษีพัฒนาท้องถิ่นได้ก็เป็นสิ่งที่ดี  เพราะฉะนั้นผมจะคำนึงถึงทุกอย่างโดยไม่มีปัญหาใด ๆ ทั้งสิ้น  เมื่อสักครู่ผมได้ฟังฝ่ายคัดค้าน มี 2 ข้อที่เขาห่วงที่สำคัญคือ  1.ความสงสัยในความโปร่งใสของที่มาของสัญญา  นั่นคือจุดแรกที่ทำให้เขาคิดไปต่าง ๆ นานา  2.ความกลัว บนพื้นฐานของความรู้จริงหรือรู้ไม่จริงไม่รู้ แต่ความกลัวผลกระทบต่อวิถีชีวิตของเขาต่อสุขภาพพลานามัยของเขามี 2 เรื่อง ๆ  ใหญ่  เพราะฉะนั้นถ้าหากว่ารัฐบาลมองเห็น  ชั่งน้ำหนักทุกอย่างแล้วบอกว่าโรงไฟฟ้าต้องสร้าง  ก็ต้องพิสูจน์ให้เห็นอย่างชัดเจนว่าสิ่งที่เขากลัวนั้นเขาอาจจะมีข้อมูลที่ไม่พอเพียง  หรือเกิดจินตนาการที่เกินกว่าความเป็นจริง  อันนั้นต้องอธิบายกัน  เพราะเชื่อเหลือเกินว่ามีคนคัดค้านก็มีคนรู้จริงอยู่จำนวนหนึ่งแน่นอน  และคนที่เกิดจินตนาการความกลัวตามกระแสก็มีอีกจำนวนหนึ่งแน่นอน  เหมือนกันครับ  พี่น้องที่มาจากที่นี่ส่วนหนึ่งก็รู้ว่ามันเป็นประโยชน์  อีกส่วนหนึ่งพรรคพวกบอกว่ามันเป็นประโยชน์ก็น่าจะเป็นประโยชน์  มันมีอย่างนี้อยู่แล้ว  เพราะฉะนั้นรัฐบาลจึงมีหน้าที่ที่จะช่วยเป็นตัวแทนไม่อย่างนั้นเราไม่เรียกว่าประชาธิปไตย  เป็นตัวแทนประชาชนในการตัดสินใจบนพื้นฐานแห่งความรู้จริง  ความมีข้อมูลที่ชัดแจ้งโดยคำนึงถึงผลประโยชน์ของประเทศชาติ และสวัสดิภาพสวัสดิการของประชาชนโดยรวม  ต้องขอขอบคุณและขออภัยพี่น้องที่มาสาย  เพราะว่ามารอผมตั้งแต่ 07.00 น.กว่า ๆ   ก็ตั้งใจว่าจะแวะที่นี่ 08.30 น.  แต่บังเอิญว่ามีการปรับเปลี่ยนนิดหน่อย  ซึ่งผมก็ไปฟังทางฝ่ายค้านแล้วก็มาฟังฝ่ายสนับสนุนเพื่อที่จะให้เกิดข้อมูลที่ผมจะได้ไม่มีการปรุงแต่งข้อมูล  เป็นข้อมูลที่บริสุทธิ์จากความรู้สึกของพี่น้องประชาชนที่เป็นตัวแทนของทั้ง 2 ฝ่าย  และขอร้องว่าเสร็จเหตุการณ์นี้แล้ว  ความสามัคคีของพี่น้องชาวประจวบคีรีขันธ์โดยเฉพาะอย่างยิ่ง ต.อ่าวน้อย กับ ต.บ่อนอก จะต้องกลับมาเป็นหนึ่ง  ไม่จำเป็นต้องให้เกิดความขัดแย้งอย่างนี้  ไม่สบายใจเลยครับ  ถ้าพี่น้องคนไทยทั้งหลายขัดแย้งกันเป็นสิ่งที่ไม่เหมาะสม 

                        ในยามนี้ภาวะนี้เราต้องการความสามัคคีของบ้านเมือง  ให้คนไทยทั้งหลายมีความรักมีความปรองดองและยึดชาติเป็นตัวตั้ง  แล้วเราจะทำงานด้วยกันเพื่อให้ชาติก้าวหน้าและพวกเราในฐานะที่เป็นคนในชาติ  ก็จะได้อานิสงส์จากการที่ชาติก้าวหน้าไปด้วยกัน  พร้อม ๆ กัน  โดยที่รัฐบาลจะต้องคำนึงถึงความสมดุลของการพัฒนาและวิถีชีวิตของประชาชนให้ไปด้วยกันให้ได้  การพัฒนาอุตสาหกรรมกับวิถีชีวิตชุมชนก็ต้องอยู่ด้วยกันได้  เหมือนกับคนก็ต้องอยู่กับป่าได้  คือความสมดุลที่สิ่งทุกสิ่งจะต้องอยู่ร่วมกันได้อย่างไม่รังแก  ไม่เอาเปรียบซึ่งกันและกันถึงจะเป็นสังคมประชาธิปไตยที่ถูกต้อง  ขอขอบคุณอีกครั้งนะครับกับพี่น้องที่มาต้อนรับและมาแสดงความห่วงใยและอยากได้โรงไฟฟ้า ณ จุดนี้  ผมจะทำหน้าที่ให้ดีที่สุดบนพื้นฐานของพี่น้องประชาชนและประเทศชาติเป็นหลักครับ  ขอขอบคุณสวัสดีครับ 

 

                                                            ------------------------------------  

                                                                                    ฝ่ายประชาสัมพันธ์และเผยแพร่ สำนักโฆษก

                                                                      วิมลมาส  รัตนมณี / ถอดเทป / พิมพ์ 