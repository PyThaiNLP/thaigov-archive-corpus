คำกล่าวของ พ.ต.ท.ทักษิณ  ชินวัตร  นายกรัฐมนตรี

ในรายการ  “นายกฯ ทักษิณคุยกับประชาชน”

ทางคลื่น F.M. 92.5   สถานีวิทยุกระจายเสียงแห่งประเทศไทย

เวลา 08.00 น.  วันเสาร์ที่ 19 มกราคม 2545

 
สวัสดีครับพี่น้องประชาชนที่เคารพรักครับ

                                ผมเพิ่งกลับจากอินโดนีเซียเมื่อคืนนี้  ไปหารือข้อราชการค่อนข้างจะประสบความสำเร็จมากครับ  ซึ่งผมจะเล่าให้ฟังว่าประสบความสำเร็จอย่างไร   ทางการอินโดนีเซียให้การต้อนรับเราอย่างดีถือว่าเป็นมิตรประเทศที่มีความสำคัญ   แต่ในช่วงต้น ๆ ก่อนที่ผมจะเดินทางไป เขาค่อนข้างจะมีความเย็นชาเล็กน้อย  เพราะเขาไปเข้าใจว่าอาวุธที่กลุ่มอาเจ๊ะห์ที่ใช้ในการแบ่งแยกดินแดนนั้นไปจากเราเหมือนกับว่ากองทัพไปสนับสนุน เพราะตอนนั้นมีข่าวว่าเราจับอาวุธได้ที่หาดใหญ่  และไปอ้างว่าจะส่งไปให้อาเจ๊ะห์   จุดนั้นแหละครับคือจุดซึ่งความเข้าใจผิดกัน และข่าวกรองเขาก็ไปพบว่าอาวุธบางชิ้นมีตราของไทย  ก็ไปอธิบายให้เขาฟังและให้ตั้งกรรมการร่วมกันเขาก็เข้าใจ ความเย็นชาก็เริ่มหาย  พอไปเที่ยวนี้เขาก็ให้การต้อนรับดีมาก และได้พูดจากันหลายเรื่องที่เป็นประโยชน์

 

รัฐมนตรีของไทย-อินโดนีเซียและมาเลเซียจะหารือกันในเรื่องยางพารา

                                เรื่องที่เป็นประโยชน์ต่อสองประเทศเรื่องแรก และถือว่าเป็นข่าวดีกับคนทางภาคใต้  ข่าวแรกก็คือการตกลงเรื่องยางพารา  เขาจะส่งรัฐมนตรีของเขา   รัฐมนตรีของเราและรัฐมนตรีของมาเลเซียมาคุยกันที่ประเทศไทยอย่างเป็นทางการ  เมื่อมาคุยกันเรียบร้อยก็จะหาข้อตกลงว่า  เราจะควบคุมปริมาณการผลิตหรือการออกสู่ตลาดให้ไม่มากกว่าความต้องการออกสู่ตลาด  และเราจะได้กำหนดราคาที่ทำให้เกษตรกรได้กำไรได้   อันนี้ก็เป็นสิ่งที่เชื่อว่าถ้ามีการเริ่มประชุมรัฐมนตรี   ผลการประชุมออกมาอย่างนี้  ก็จะทำให้ราคายางดีขึ้นแน่นอน

 

อินโดนีเซียจะดูแลชาวประมงไทยที่ถูกจับอย่างมิตรประเทศที่จะดูแลต่อกัน

                                เรื่องที่สองคือเรื่องประมง  ตอนนี้ชาวประมงเราถูกจับอยู่ในอินโดนีเซียมาก เพราะเราไปลักลอบจับปลาในน่านน้ำเขา   ก็ทำความตกลงกันแล้วว่าเขาจะดูแลชาวประมงที่ถูกจับอย่างแบบมิตรประเทศที่จะดูแลต่อกัน และต่อไปนี้จะใช้วิธีการว่าจะออกใบอนุญาตให้                 ค่าใบอนุญาตที่สมเหตุสมผลไม่ใช่แพงเกินไป   และอนุญาตให้ไทยกับอินโดนีเซียใช้ระบบร่วมทุนกันจับปลาในน่านน้ำเขา  และเขาอาจจะซื้อหรือเช่าเรือประมงเรา ซึ่งเราชำนาญเป็นเรือที่เราสร้างเก่งสามารถเอาไปจับปลาในน่านน้ำเขาได้  ปี ๆ หนึ่งเราจับปลาเขามาประมาณปีละร่วมสี่หมื่นล้านในน่านน้ำอินโดนีเซีย   เขาขอให้ทำทุกอย่างให้ถูกต้องตามกฎหมาย  จากเดิมที่เขาไม่ยอมพูดกับเรา  ตอนนี้ก็พูดกันเรียบร้อยแล้ว

 

อินโดนีเซียจะซื้อข้าวจากไทยอีก 5 แสนตันแลกกับการให้เราช่วยซื้อเครื่องบินเล็ก

                                เรื่องที่สามเป็นข่าวดีของพี่น้องภาคกลาง ภาคเหนือ ภาคอีสาน คือเรื่องขายข้าว  อินโดนีเซียยืนยันจะซื้อข้าวจากเราเพิ่มเติมอย่างน้อยอีก 5 แสนตัน  เขาก็บอกว่าเป็นไปได้หรือไม่ที่เราจะช่วยซื้อเครื่องบินเล็กของเขาเอามาทำฝนเทียม  ซึ่งเราเคยซื้อมาหลายปีแล้วเป็นเครื่องบินใหญ่ไปหน่อย  ทำให้การทำฝนเทียมเทอะทะไปนิดหนึ่ง  ผมก็เลยบอกว่าถ้าเครื่องบินเล็กราคาสมเหตุสมผลก็จะพิจารณาในฐานะมิตรประเทศ   เขาก็จะจัดเจ้าหน้าที่ทั้งสองฝ่ายมาคุยกัน  แต่คงจะไม่ใช่เป็นเรื่องแค่การแลกข้าวอย่างเดียว คงจะดูอย่างอื่นด้วย สินค้าเกษตรที่เราเหลือ และบังเอิญขณะที่ผมไป   มีกงสุลไทยซึ่งเป็นคนอินโดนีเซียประจำเมดาน  ซึ่งเป็นส่วนหนึ่งของอินโดนีเซียเป็นเมืองใหญ่มีประชากรประมาณ 10 ล้านคน  มาเล่าให้ผมฟังว่าคนเมดานบริโภคน้ำตาลจากไทยเดือนละ 4 หมื่นตัน  แต่ปรากฏว่าถูกนำเข้าจากสิงคโปร์   ผมเลยไปบอกประธานาธิบดีว่าทำไมไม่ซื้อโดยตรงจากไทย อินโดนีเซียก็เลยบอกว่าจะรีบดูเรื่องนี้ให้   ก็จะไปเกี่ยวข้องกับเรื่องต่อไปว่าเราจะขายสินค้าเกษตรให้เขา เพราะเขามีความต้องการมาก 

 

การสำรองด้านพลังงานและอาหารซึ่งกันและกันในเชิงของด้านความมั่นคง

ต่อจากเรื่องนี้ผมก็เลยคุยกับเขาว่า  ทำไมเราถึงไม่เป็นสำรองซึ่งกันและกันใน      เชิงของด้านความมั่นคง เช่น  เขาให้ความมั่นคงทางพลังงานเรา  เราให้ความมั่นคงทางอาหารกับเขา  เพราะเขาเป็นผู้ผลิตพลังงาน  อินโดนีเซียผลิตพลังงาน  เราผลิตอาหาร  ประชากรของเขามาก  เขาต้องการอาหารเยอะ  เราเป็นคนนำเข้าพลังงาน  เพราะฉะนั้น  เวลาวิกฤตขึ้นมา  ถ้าวิกฤตพลังงานเรามีอินโดนีเซีย  ถ้าอินโดนีเซียวิกฤตอาหารมีเราแบ๊คอัพ    ก็จะทำให้มีการรองรับในกรณีที่มีความจำเป็นเกิดขึ้นซึ่งกันและกัน  อันนี้ก็จะเป็นแนวทางที่จะไปพัฒนากันต่อ

 

ลงนามความตกลงทางวัฒนธรรมระหว่างรัฐบาลไทยกับอินโดนีเซีย 

                                ผมได้ลงนามความตกลงในเรื่องวัฒนธรรมด้วย  ก็จะทำให้ประชาชนไทย  ประชาชนอินโดนีเซียนั้นมีความเข้าใจกันขึ้น เพราะจริง ๆ แล้ววัฒนธรรมคล้ายกันมาก  เครื่องไม้เครื่องมือที่เขาใช้ทำเครื่องดนตรีเหมือนบ้านเรา  อย่างที่บาหลีก็เหมือนทางเชียงใหม่  ก็ดูดีครับในเรื่องของเครื่องดนตรี

 
เข้าพบผู้นำของอินโดนีเซียหลายคน

                                และผมก็มีโอกาสได้พบผู้นำของเขาคือ  นาย Amin  Rais  ประธานสภาที่ปรึกษาประชาชนและนาย  Akbar Tanjung  ประธานสภาผู้แทนราษฎร  รวมทั้งได้พบกับนาย  Rodolfo Severino  ซึ่งเป็นเลขาธิการอาเซียน พบนักธุรกิจทั้งไทยและอินโดนีเซีย ก็มีการแลกเปลี่ยนทางการค้าการลงทุนซึ่งกันและกันเป็นอย่างดี

 

อินโดนีเซียเข้าร่วมเป็นแกนนำในการวางแผนให้เอเชียหันมาค้าขายร่วมกัน

                                เรื่องที่น่ายินดีอีกเรื่องหนึ่งคือ ผมได้พยายามส่งเสริมให้คนเอเชียมีการค้าขายระหว่างกันมากขึ้น   เหตุผลของผมคือ เวลานี้ประเทศในเอเชียต่างคนต่างผลิตสินค้าแล้วก็แย่งกันไปขายนอกเอเชีย  ขายแข่งตัดราคากัน  ผลสุดท้ายสินค้าอุตสาหกรรมก็ไม่ได้ราคา  สินค้าเกษตรก็ไม่ได้ราคา  คนที่เดือดร้อนก็คือผู้ใช้แรงงานและเกษตรกร  ผมจึงบอกกับอินโดนีเซียว่า วันนี้ประชากรของเอเชียรวมกันแล้วเกินครึ่งหนึ่งของโลก  เงินตราต่างประเทศที่สำรองอยู่ของทุกประเทศในเอเชียรวมกันก็เกินครึ่งหนึ่งของโลก  แต่ทำไมคนเอเชียถึงไม่ได้ค้าขายต่อกันมากนัก  ก็ชวนเขาว่าทำไมเราถึงจะไม่มานั่งวางแผนกันว่า ให้ประเทศเอเชียค้าขายกันแบบมิตรประเทศ  หมายถึงว่าเพื่อนค้ากับเพื่อน  และเราจะได้ทำให้ราคาสินค้าดีขึ้น  ประชากรก็ได้บริโภคสินค้าราคาถูก ทั้ง ๆ ที่คนขายขายได้ราคาดีขึ้น  คนบริโภคก็บริโภคถูกลง เพราะอะไรครับ  เพราะตัดการแข่งขันที่ไร้สาระ  ตัดคนกลางเพราะคนกลางจะเข้ามาทำให้เราชนกัน  ชนกันเสร็จปุ๊บราคาก็ต่ำ  และผลสุดท้ายเราก็ต้องลดค่าเงินของเราอีก  เพื่อจะสู้เขาให้ได้  นี่คือสิ่งที่ผิดมาโดยตลอด  เอเชียผิดพลาดมาตลอด ซึ่งอินโดนีเซียเห็นด้วยอย่างเต็มที่ และก็จะขอมาร่วมเป็นแกนนำในการประชุมหารือซึ่งอินเดียมาแล้ว อินโดนีเซียมาอีกแล้ว  บาห์เรนที่เป็นตะวันออกกลางหรือที่เราเรียกว่าเอเชียตะวันตกมาแล้ว ไทยแล้ว  ตอนนี้ผมกำลังจะสรุปกับส่วนประเทศตัวแทนทางเอเชียตะวันออก  ถ้าได้เอเชียตะวันออกก็ครบ  เมื่อครบก็จะจัดประชุมเพื่อจะขยายผลในส่วนนี้  ให้สินค้าราคาดีขึ้น

 

สิ่งที่สำคัญต่อเศรษฐกิจคือการปรับนโยบายปรับกลไกให้ภาคเอกชนและภาคประชาชนเข้มแข็ง

                                เรื่องที่จะเล่าต่อไปก็คือเมื่อวันจันทร์ที่  14 มกราคม  ผมได้ประชุมหารือกันเอานักเศรษฐศาสตร์  มีส่วนราชการต่าง ๆ ที่เกี่ยวข้องกับเศรษฐกิจมาคุยกันเรื่องงบประมาณ  เป็นปีปฏิทินงบประมาณที่จะต้องเตรียมเอาไว้สำหรับปีหน้า  เริ่มต้องจัดทำแล้ว ก็ต้องอนุมัติกรอบก่อน  เขาเสนอมาทีแรก  1.07 ล้านล้านบาท  รายรับ  870,000 ล้านบาท ขาดดุลประมาณ 200,000 ล้านบาทตามเดิม ผมเลยตั้งคำถามไปว่าขาดดุลก็แสดงว่ากู้เขามา  และถามจริง ๆ เถอะมันมีส่วนกระตุ้นเศรษฐกิจแค่ไหน  ปรากฎว่างบประมาณของรัฐบาลเพียง 20%  ของผลิตภัณฑ์มวลรวมของประเทศหรือจีดีพี  80% เกิดจากภาคประชาชนและภาคเอกชน  เพราะฉะนั้น สิ่งที่สำคัญต่อเศรษฐกิจคือการปรับนโยบายปรับกลไกให้ภาคเอกชนและภาคประชาชนเข้มแข็ง  ภาครัฐนั้นเป็นส่วนประกอบ  เพราะฉะนั้นหัวใจของรัฐคือปรับนโยบาย กติกา กฎหมายต่าง ๆ เพื่อให้กลไกต่าง ๆ ทำงาน  เรื่องนี้เราจะต้องทุ่มเทส่วนนี้ให้มาก แล้วการขาดดุลอย่าขาดดุลมาก เพราะจะไปเพิ่มภาระหน้าที่ด้านหนี้สิน   จึงไปหาตัวเลขปรับกันมาใหม่ก็คิดว่าน่าจะดีขึ้นกว่านี้  ทำให้ขาดดุลน้อยลง  แล้วเราจะมีเป้าหมายชัดเลยว่าจะขาดดุลกันอีกกี่ปีและจะเป็นสมดุล  อันนั้นคือสิ่งที่เราจะต้องทำเพื่อมีความชัดเจนให้เห็น ก็เรียนให้ทราบว่าได้พยายามทำเพื่อที่จะให้ประเทศมีความมั่นคงในเชิงมหภาคด้วย

 

สัปดาห์ที่แล้วมีแขกต่างประเทศมาพบหลายราย 

                                สัปดาห์ที่แล้วมีแขกต่างประเทศมาพบหลายราย  ไม่ว่าจะเป็นนายเรียวทาโร  ฮาชิโมโต   อดีตนายกรัฐมนตรีญี่ปุ่น  ซึ่งถือว่าเป็นผู้ที่กุมส.ส.มากที่สุดในพรรค LDP  ก็ยังมีบทบาทสำคัญในการเมืองญี่ปุ่น  ก็ได้มาประเทศไทยมาดูเรื่องการปลูกพืชทดแทนสารเสพติดที่เขตติดต่อชายแดนพม่า  เขาสนใจเรื่องยาเสพติดมากก็ได้คุยแลกเปลี่ยนความเห็นกัน  อีกท่านคือผู้อำนวยการสำนักงานสิ่งแวดล้อมแห่งชาติสหรัฐอเมริกา   ซึ่งมีตำแหน่งเทียบเท่ารัฐมนตรีก็มาคุยเรื่องสิ่งแวดล้อม  ผมก็ได้ย้ำเขาไปว่ากรุณาอย่าใช้เหตุผลในเรื่องสิ่งแวดล้อมมากีดกันสินค้า  ถ้าหากมีอะไรที่เรายังทำไม่ถูกให้มาบอกกันและเราจะปรับ  ก็ขอให้เราทำงานร่วมกันอย่างมิตรประเทศ   ซึ่งเขาก็ยินดีที่จะร่วมมือกับเราอย่างเต็มที่  เขายังได้นำเอารูปที่ผมไปเยือนสหรัฐอเมริกาท่านประธานาธิบดีสหรัฐอเมริกาลงนามฝากมาให้ก็เอามาให้ผม  ตอนนี้ค่อนข้างจะดีนะครับทางอเมริกากับเราใกล้ชิดกันมาก และผู้ใหญ่สำคัญอีกท่านหนึ่งก็คือนายเดนนิส  ฮัสท์เอิร์ท  ประธานสภาผู้แทนราษฎรของสหรัฐอเมริกาถือว่าเป็นคนที่สาม  ถ้าหากว่ามีอะไรเกิดขึ้นก็จะนั่งเป็นประธานาธิบดี  ก็ถือว่าเป็นผู้ใหญ่อันดับสามของประเทศ  ก็มาพร้อม ๆ กันทำให้เห็นว่าอเมริกาขณะนี้ให้ความสนใจและมองประเทศไทยมีความสำคัญมากขึ้น เป็นพันธมิตรมากขึ้นกว่าเดิม  นอกจากนั้นผมยังได้มีโอกาสพบกับนักธุรกิจชาวจีนประจำฮ่องกง  ซึ่งอยากจะมาลงทุนประเทศไทยเพิ่มขึ้น  ผมก็ให้ความเชื่อมั่นกับเขา  ด้านเอกอัครราชทูตสมาชิกสหภาพยุโรป 14 ประเทศซึ่งประจำอยู่ในประเทศไทย  ก็มาพบมาพูดคุยกันมาซักซ้อมสอบถามเรื่องนโยบายต่าง ๆ ซึ่งผมก็ตอบเขาไป

 

การบริการงานการคลังและระบบการเบิกจ่ายงบประมาณภาครัฐด้วยระบบอิเล็กทรอนิกส์

                                วันอังคารที่ 15 มกราคม  มีการประชุมคณะรัฐมนตรี  ก็มีการพูดกันถึงเรื่องการบริการงานการคลังและระบบการเบิกจ่ายงบประมาณภาครัฐด้วยระบบอิเล็กทรอนิกส์    ซึ่งวันจันทร์นี้จะได้ประชุมกัน  ซึ่งปัจจุบันนี้เวลาไปค้าขายกับรัฐเบิกเงินรัฐ  ก็จะใช้เป็นลักษณะของการออกเช็คซึ่งยังมีช่องว่างแห่งการล่าช้าและเกิดการคอรัปชั่นขึ้น  ก็เลยจะใช้ระบบอิเล็กทรอนิกส์ใช้ธนาคารกรุงไทยเป็นแม่ข่าย  ก็จะทำให้การเบิกจ่ายทั้งหลายผ่านระบบคอมพิวเตอร์ทั้งหมด  สมมุติว่าต้องจ่ายใครก็โอนบัญชีเอา สามารถติดตามเงินเหล่านี้ได้หมด  ทำให้การคอรัปชั่นจะลดลงไปได้เยอะ  ก็อาจจะทำความไม่สบายใจให้หลายฝ่ายบ้าง  ต้องถือว่าเอาชาติมาก่อน  เอาชาติเป็นที่ตั้ง         เราต้องเพิ่มประสิทธิภาพ   ผมเองก็จะตั้งทีมเข้าไปตรวจสอบปรับปรุงประสิทธิภาพส่วนราชการทุกส่วน 200 กว่าส่วนราชการที่เป็นนิติบุคคลตามกฎหมายที่มีงบประมาณของตัวเอง ก็จะมีการเข้าไปปรับปรุงประสิทธิภาพในการบริหารเพื่อลดค่าใช้จ่ายภาครัฐให้ได้มากที่สุด   ก็เตรียมจะส่งทีม 200 กว่าทีมเข้าไป โดยใช้ความร่วมมือจากสถาบันการศึกษาทั้งของรัฐและเอกชนจัดทีมเข้าไป  ก็จะเชิญประชุมกันอีกครั้งในเรื่องนี้  

 

รายงานให้คณะรัฐมนตรีทราบถึงโครงสร้างของกระทรวง ทบวง กรมใหม่

                                ผมก็ได้รายงานให้คณะรัฐมนตรีทราบถึงโครงสร้างของกระทรวง ทบวง กรมใหม่ที่ได้อธิบายไปเมื่อสัปดาห์ที่แล้ว  นอกนั้นยังมีอีกหลายเรื่องผมคงจะยังไม่เล่าในตรงนี้เพราะมีเรื่องอื่นเยอะ 

 

กำนัน ผู้ใหญ่บ้าน  เป็นบุคลากรที่สำคัญส่วนหนึ่งที่เราจะต้องพิจารณาด้วยความเหมาะสม

                                เรื่องต่อไปก็คือมีกำนัน  ผู้ใหญ่  มาชุมนุมที่หน้าทำเนียบรัฐบาลเมื่อวันอังคารที่  15 มกราคม  เพื่อเรียกร้อง 3 ข้อ  1. ขอปรับค่าตอบแทนคือค่าตอบแทนกำนัน ผู้ใหญ่บ้านค่อนข้างน้อยและเป็นอัตรานี้มานานแล้ว  2.อยากจะขอเปลี่ยนระบบให้เป็นระบบที่เกษียณอายุราชการ 60 ปีแทนที่จะ 5 ปีเลือกตั้งครั้งหนึ่ง   3.กำนัน ผู้ใหญ่บ้านที่ต้องเลิกรากันไปในเขตเทศบาลเมืองทั้งหลายจะขอคงไว้   ผมก็บอกกับกำนัน  ผู้ใหญ่บ้านว่า  วันนี้ผมก็ถือว่ากำนัน ผู้ใหญ่บ้าน  ก็เป็นบุคลากรที่สำคัญส่วนหนึ่งที่เราจะต้องพิจารณาด้วยความเหมาะสม  อะไรควรอะไรไม่ควร  ทำได้ทำไม่ได้   ขอให้รัฐบาลได้มองภาพของบุคลากรที่มีการบริหารท้องถิ่น ไม่ว่าจะเป็นองค์การบริหารส่วนจังหวัด  องค์การบริหารส่วนตำบล เทศบาล กำนัน ผู้ใหญ่บ้าน ทั้งหลาย  ก็จะมาดูภาพรวมทั้งหมดว่าเราจะแบ่งหน้าที่การงานกันอย่างไร  แล้วก็อะไรมากไปอะไรน้อยไปก็มาจัดกันใหม่  ซึ่งเรื่องนี้มอบให้กระทรวงมหาดไทยไปนานพอสมควรแล้ว อีกไม่กี่วันก็คงจะกลับมาเพื่อมาดูภาพรวมทั้งหมด  และเราถึงจะดูว่าเราจะใช้บุคลากรเท่าไหร่  เหมาะสมแค่ไหนอย่างไร  เราจะได้จัดหน้าที่การงาน  แบ่งงานกันทำ และจ่ายค่าตอบแทนให้เหมาะสม เพื่อที่ทุกคนจะทำงานได้ดี อันนั้นก็เป็นสิ่งที่ต้องคุยกัน ในกรณีที่บอกว่าจะให้เกษียณ 60 ปีโดย 5 ปีไม่ต้องเลือกตั้งนั้นน่าจะลำบากหน่อย  ก็ต้องดูกันอีกครั้งหนึ่ง

 

สัมมนาทางวิชาการเรื่อง  ความยุติธรรมเชิงสมานฉันท์ ทางเลือกใหม่สำหรับกระบวนการยุติธรรมไทย

                                วันพุธที่  16 มกราคม  รัฐบาลได้รับพระกรุณาธิคุณจากพระเจ้าหลานเธอ พระองค์เจ้าพัชรกิติยาภาเสด็จฯ เข้าร่วมการสัมมนาทางวิชาการเรื่อง  ความยุติธรรมเชิงสมานฉันท์ ทางเลือกใหม่สำหรับกระบวนการยุติธรรมไทย  ที่ทำเนียบรัฐบาล   ผมได้เฝ้าฯ รับเสด็จฯ และได้กล่าวถึงวิชาการด้านนี้นิดหน่อย  ซึ่งผมขอเล่าสั้น ๆ ว่าเป็นทางเลือกที่น่าสนใจ  ซึ่งประเทศไทยยังไม่ได้ใช้        ที่นิวซีแลนด์ใช้หลายประเทศเริ่มใช้  โดยเฉพาะอย่างยิ่งเอามาใช้กับคดีบางประเภทไม่ใช่ใช้ทุกคดี  โดยเฉพาะคดีที่เกี่ยวกับเด็กซึ่งน่าต้องใช้  หลักก็คือว่าเมื่อมีอาชญากรรมเกิดขึ้น  ปรากฏว่าผู้เสียหายมาร้องเราก็ไปจับผู้ต้องหา  จับเสร็จเรียบร้อยเราก็ลงโทษผู้ต้องหา  ส่วนผู้เสียหายก็รับกรรมอยู่ในสังคมไปโดยไม่รู้เรื่อง  ก็ถือว่าได้แก้แค้นกันใช้ระบบแก้แค้นคือเอาคนนั้นไปขังแล้ว ส่วนอีกคนก็อยู่ในสังคมเจ็บช้ำไป ทีนี้ทางเลือกใหม่เขาก็เอาสังคมเข้ามา 3 ฝ่ายคือ สังคม ผู้เสียหายและผู้ต้องหามานั่งพูดคุยกันให้หาทางชดเชยให้ผู้ที่เสียหายได้รับการชดเชยบางอย่าง  ถึงแม้จะไม่ได้ชดเชยมากมายอะไรก็เป็นการชดเชยบางอย่าง  แต่ผู้กระทำผิดก็จะเกิดความรู้สึกรับผิดสำนึกผิด และก็ยอมรับการลงโทษในระดับหนึ่ง  ส่วนสังคมก็พร้อมที่จะโอบอุ้มรับผู้เสียหายเข้ามาเยียวยา คือหมายความว่าเกิดการมีส่วนร่วมของสังคมมากขึ้น  ไม่ใช่เป็นการล้างแค้นแก้แค้นตามวิธีคิดอย่างเก่า  อันนี้ก็เป็นแนวคิดที่ค่อนข้างจะได้ผลในหลายประเทศ  กระทรวงยุติธรรมก็เลยมีการสัมมนาเพื่อจะหาแนวทางเลือกใหม่   ก็เป็นสิ่งที่ดีอันนี้ก็กราบเรียนให้ทราบล่วงหน้า

 

  การมีสื่อของรัฐก็เพื่อจะได้ใช้สื่อให้ประชาชนได้ทราบสิ่งที่น่าจะเป็นประโยชน์ในอนาคต 

                                สัปดาห์ที่ผ่านมารัฐบาลค่อนช้างจะถูกวิจารณ์โดยเฉพาะอย่างยิ่งเรื่องการใช้สื่อของรัฐ  ผมขออธิบายกว้าง ๆ นะครับคือ ผมอยากจะเรียนอย่างนี้ว่าในความรู้สึกของผมวันนี้ผมเป็นห่วงว่าโลกเรากำลังก้าวเข้าสู่สังคมฐานความรู้ คือสรุปว่าประชาชนจะต้องรอบรู้  มีความรู้ มีการปรับตัวเตรียมตัว  รู้ความเป็นมาเป็นไปในประเทศในต่างประเทศ  อันนี้เป็นหัวใจสำคัญมากที่เราจะต้องให้เกิดขึ้นในสังคมไทย  แต่สิ่งที่จะสื่อแนวทางในการจะเปลี่ยนแปลงในอนาคต การทำงานของรัฐบาลว่าได้ทำเรื่องนั้นเรื่องนี้ให้ประชาชนเพื่อประชาชนส่วนที่ได้รับประโยชน์ก็จะได้เตรียมตัว   ส่วนที่จะได้รับผลกระทบก็จะได้เตรียมตัว  สิ่งเหล่านี้เป็นหัวใจสำคัญ  การมีสื่อของรัฐก็เพื่อจะได้ใช้สื่อให้ประชาชนได้ทราบสิ่งที่น่าจะเป็นประโยชน์ในอนาคต  คงไม่ได้มาเป็นสื่อที่จะบอกว่าคนนั้นดีคนนี้ดีคงจะไม่ใช่สื่อประเภทนั้น  เพราะฉะนั้น  สิ่งเหล่านี้ถ้ารัฐไม่ได้ให้สื่อของรัฐทำหน้าที่ตรงนี้แสดงว่า  รัฐนี้บกพร่องในการที่จะเตรียมประชาชนเข้าสู่สังคมฐานความรู้  เพื่อให้ประชาชนเกิดความรู้เกิดความเข้าใจในสิ่งที่กำลังเป็นมาเป็นไปปัจจุบันและอนาคต  อันนี้เป็นหัวใจสำคัญ  ทีนี้ถามว่าทำไมไม่ใช้สื่อเอกชนล่ะ  อันนี้ผมไม่ได้ตำหนิใครแต่มันเป็นสิ่งที่เป็นอยู่อย่างนี้มานานว่าสื่ออยากจะเสนอข่าวสารที่เป็นสิ่งที่ตื่นเต้นเร้าใจ ความขัดแย้งระหว่างการเมือง  ซึ่งมันมากแต่สิ่งเหล่านี้ไม่ค่อยได้ออก   ก็เลยอยากจะเติมเสริมเข้าไปไม่มีการมาบอกว่า อยากจะให้มาเชียร์คนนั้นเชียร์คนนี้ไม่มี  ผมว่าตั้งแต่ผมอยู่ภาคเอกชนมาจนถึงเดี๋ยวนี้สื่อมวลชนทั้งหลายคงจะรู้จักผมดีว่า ไม่เคยไปขอร้องใครให้เชียร์  เพียงแต่ว่าขอความเป็นธรรมในสิ่งที่เป็นจริงเท่านั้นเอง  เพราะฉะนั้น  วันนี้ที่เขาพยายามจะทำกันก็เพียงอยากจะบอกกับประชาชนเพิ่มขึ้นว่า สิ่งที่เป็นกิจกรรมที่น่าจะเป็นประโยชน์ต่อประชาชน และให้ประชาชนรับรู้การเปลี่ยนแปลงที่เขาจะต้องปรับปรุง  ไม่อย่างนั้นท่านเห็นมั๊ยว่าสังคมไทยช็อกทุกทีเวลาเปลี่ยนอะไร ทั้ง ๆ ที่เหตุการณ์เหล่านี้เกิดขึ้นบอกล่วงหน้า  5 ปี 7 ปี  แต่พอเกิดขึ้นจริงวันนั้นช็อกทุกที  เพราะว่าไม่มีใครเตือนไม่มีใครบอกให้รู้ว่าสิ่งเหล่านี้กำลังจะเปลี่ยนทุกคนต้องปรับตัวล่วงหน้านะ มันไม่ค่อยมี  ฉะนั้น สื่อของรัฐก็จะต้องทำหน้าที่อันนี้   วันนี้สื่อของรัฐถูกเซ้งถูกขายไปให้หลายแบบ  เช่าเวลาบ้างอะไรบ้าง แต่ว่ามันมีช่วงเวลาที่น่าเติมเสริมซึ่งไม่มาก  ถ้าเป็นเวลาแล้วอย่างมากก็ 10 % ของข่าวสารทั้งหมดที่ได้รับ ก็จะทำให้ประชาชนได้มีโอกาสได้รู้ความเป็นมาเป็นไปได้มากขึ้น   คงไม่ไปใช้สื่อของรัฐไปตีใครหรือชมใครซึ่งเป็นสิ่งที่ไม่ถูกต้องแน่นอน  แต่จะใช้เพื่อที่จะอธิบายให้ประชาชนได้เห็น ไม่เข้าใจในสิ่งที่ผิด  ภาษาทางพุทธศาสนาเขาเรียกว่าทำให้เกิดปัญญา  ความสับสนทำให้เกิดความอวิชา  ทำให้เกิดปัญญาดีกว่า  เกิดสิ่งที่เป็นประโยชน์ต่อสังคม 

 

ความเป็นชาตินิยมเป็นตัวสำเร็จของการบริหารเศรษฐกิจแบบทุนนิยม 

ผมขอเล่าต่อไปอีกนิดหนึ่งว่ามีวิจัยซึ่งบอกว่าวันนี้ระบบทุนนิยมเป็นระบบที่กระจายใช้ทั่วโลกและล้มเหลวเป็นส่วนใหญ่มี 5 ประเทศหลักที่ประสบความสำเร็จ  ก็คือสหรัฐอเมริกา  อังกฤษ  ฝรั่งเศส  เยอรมนี และญี่ปุ่น เป็นเพียง 5 ประเทศที่มีความสำเร็จสูงมากโดยใช้ระบบทุนนิยม  การวิจัยจึงแกะเข้าไปดูว่าทำไมถึงประสบความสำเร็จดีเหลือเกิน  เขาบอกว่าความเป็นชาตินิยมของ 5 ประเทศนี้ดี  ชาตินิยมท่านต้องเข้าใจก่อนนะครับ  ความคลั่งชาติกับความรักชาติไม่เหมือนกันนะครับ  ภาษาอังกฤษความรักชาติเขาเรียกว่า  Nationalism  ความคลั่งชาติเขาเรียกว่า  Chauvinism  มันคนละอันนะครับ   เพราะฉะนั้น  เวลาเราไปบอกว่าจะเอาเรื่องชาติมาเราจะเลยไปถึงคลั่งชาติอันนั้นผิด  ความชาตินิยมนั้นหมายความว่า เอาผลประโยชน์ของชาติเป็นตัวตั้งก่อนแล้วคนในชาติก็จะได้ประโยชน์ตามมา  ไม่ใช่ว่าเอาผลประโยชน์ของตัวเองเป็นตัวตั้งชาติมา   ทีหลัง  อย่างนั้นเขาเรียกว่า  Individualism  Individualism ก็คือตัวที่เป็นปัญหาต่อการบริหารเศรษฐกิจในระบบทุนนิยมอย่างร้อยเปอร์เซ็นต์  เพราะฉะนั้น   ความเป็นชาตินิยมเป็นตัวสำเร็จของการบริหารเศรษฐกิจแบบทุนนิยม  ซึ่งทุกรัฐบาลของประเทศเสรีประชาธิปไตยก็คือใช้ระบบทุนนิยมอยู่แล้ว  อันนี้คือสิ่งที่เป็นอยู่ทุกวันนี้   และอเมริกาทำไมถึงสำเร็จ  ก็เพราะว่า   ทั้ง ๆ ที่คนหลายชาติเข้าไปอยู่ในอเมริกา  แต่ทุกคนถูกวางกติกาให้รู้ว่าทุกคนกำลังไปช่วยกันสร้างชาติอเมริกาให้ยิ่งใหญ่ให้เข้มแข็ง  เวลามีเหตุการณ์เกิดขึ้นเขาลุกขึ้นปกป้องชาติของเขาทันที ธงชาติเต็มเมืองหลังจากเหตุการณ์  11 กันยายน   แม้กระทั่งแฟชั่นก็ยังมีธงชาติ  ใน department store  ธงชาติเต็มไปหมด ลายเสื้อผ้าลายสร้อยคอเป็นธงชาติเต็มไปหมด  นั่นคือสิ่งที่เป็นน้ำหนึ่งใจเดียวของเขา เพราะฉะนั้น  อันนี้คือสิ่งที่ผมเองอยากจะทำให้สิ่งเหล่านี้เกิดขึ้นในประเทศไทยมากที่สุดก็คือหมายความว่า           ทุกคนเอาผลประโยชน์ของชาติเป็นตัวตั้ง  แต่การที่มีการทะเลาะกันและถูกนำเสนอมาก  ทำให้สิ่งเหล่านี้ถูกมองเป็นลักษณะของการเห็นแก่ตัวมากขึ้นทุกวัน ๆ ทำให้สังคมชินชากับสิ่งเหล่านี้   ผมเลยอยากจะขอร้องว่าทุกฝ่ายต้องคิดว่าวันนี้เราจะต้องรวมกันเป็นหนึ่งให้ได้ เพื่อเอาชาติให้ก้าวหน้า   ผมก็ขออธิบายว่าเรื่องของสื่อนั้นท่านไม่ต้องห่วงว่ารัฐบาลจะใช้สื่อ  Propaganda แบบสมัยคอมมิวนิสต์โบราณไม่มี  และผมก็ไม่ชอบ แล้วอะไรที่มันมากไปเสียหายทั้งนั้น  เพียงแต่ว่าเติมเข้าไปเพื่อให้ความรับรู้ของประชาชนดีขึ้น  เราเรียกว่าเป็นสื่อสร้างสรรค์ดีกว่า  ให้มันสร้างสรรค์ให้เกิดประโยชน์  

 

ต้องพัฒนาให้สำนักข่าวไทยเป็นสำนักข่าวที่เข้มแข็ง

                                กรณีของสำนักข่าวไทยก็เช่นกัน  สำนักข่าวไทยวันนี้เราเรียกกันว่าสำนักข่าวไทย แต่มันเล็กเหลือเกินถูกละเลย ฉะนั้นต้องพัฒนาให้สำนักข่าวไทยเป็นสำนักข่าวที่เข้มแข็ง เพราะวันข้างหน้าเขาจะต้องถูกออกไปเป็นองค์กรมหาชนอิสระก็แล้วแต่  หรือเป็นบริษัทมหาชนที่จะต้องเข้าตลาดหลักทรัพย์ในโอกาสต่อไปก็แล้วแต่   วันนี้ต้องเข้มแข็งเหมือนกับรัฐล่ะครับ รัฐบาลมีลูก  กำลังจะบอกให้ลูกไปทำมาหากินเอง แต่ว่าลูกไม่แข็งแรงลูกอ่อนแอ  เพราะฉะนั้น ต้องให้ลูกแข็งแรงทุกคนก่อนจะปล่อยให้ออกไปทำมาหากินได้   ก็ต้องรีบเลี้ยงให้แข็งแรง เลี้ยงให้มีความรู้เลี้ยงให้มีสุขภาพที่ดีแล้วค่อยปล่อยให้ไปทำมาหากิน  อันนั้นก็เป็นแนวคิดทั้งหมด  แต่ว่าบางครั้งข้าราชการอาจจะเข้าใจผิด  เพราะมีการเปลี่ยนแปลงเยอะ  ช่วงนี้รัฐบาลมีการเปลี่ยนแปลงหลายเรื่องเหลือเกิน  ก็ต้องเปลี่ยนแปลงครับ  ความจริงมันถึงเวลาเปลี่ยนแปลงมานานมากแล้ว  แต่ว่าการเปลี่ยนแปลงเหล่านี้ไม่ได้ทำ  ก็อาจจะเป็นเพราะว่าการเมืองไม่เข้มแข็งพอ  แต่วันนี้การเมืองเข้มแข็งพอก็ควรจะใช้ความเข้มแข็งของการเมืองนั้นให้เกิดประโยชน์ในการเปลี่ยนแปลงบ้านเมืองในทางที่ดีขึ้นเพื่อประชาชน  ถ้าขืนเราไม่ทำอย่างนี้ผมคิดว่าเป็นรัฐบาลที่เสียเวลาประชาชน เพราะฉะนั้น         รัฐบาลต้องทำหน้าที่ให้ดีที่สุด  เปลี่ยนแปลงระบบต่าง ๆ เปลี่ยนแปลงโครงสร้างต่าง ๆ  ที่จะเป็นประโยชน์ต่อประชาชนในภาพรวมให้ได้มากที่สุด  นั่นคือสิ่งที่กำลังจะทำและพยายามจะทำให้เต็มที่นะครับ

 

ยังไม่มีความชัดเจนในเรื่องการแปรสัญญาสัมปทานกิจการโทรคมนาคม

                                ส่วนอีกเรื่องคือเรื่องการแปรสัญญาสัมปทานกิจการโทรคมนาคม  เรื่องนี้มติคณะกรรมการกำกับนโยบายแปรรูปรัฐวิสาหกิจ (กนร.) ยังไม่จบ  เพียงแต่รับทราบ  มติมี  3 ข้อคือ          1.รับทราบกรอบการแปรสัญญาร่วมงานด้านกิจการโทรคมนาคมตามที่คณะอนุกรรมการศึกษารายละเอียดของปัญหาอุปสรรค และเสนอแนะแนวทางการแปรสัญญาร่วมกันด้านกิจการโทรคมนาคม 2. ให้กระทรวงคมนาคมร่วมกับสถาบันทรัพย์สินทางปัญญาแห่งจุฬาลงกรณ์มหาวิทยาลัย  จัดให้มีการรับฟังความคิดเห็นจากนักวิชาการ ประชาชนและผู้ที่เกี่ยวข้อง  รวมทั้งสร้างความเข้าใจเรื่องการแปรสัญญาเพื่อให้รับทราบข้อมูลที่ถูกต้อง 3.ให้สถาบันทรัพย์สินทางปัญญาแห่งจุฬาลงกรณ์มหาวิทยาลัยรับข้อสังเกตและข้อเสนอแนะของ กนร. เช่น ประชาชนจะได้รับประโยชน์มากน้อยเพียงใด  เมื่อเปรียบเทียบกับผลตอบแทนที่ภาครัฐได้รับน้อยลงจากการแปรสัญญา  การที่ที่ปรึกษาได้กล่าวอ้างว่าผลตอบแทนที่รัฐได้ลดลงจะได้รับการชดเชยจากค่าใบอนุญาตและค่าธรรมเนียม     ต่าง ๆ ที่คณะกรรมการโทรคมนาคมแห่งชาติ (กทช.) จะเป็นผู้กำหนด   แต่ปัจจุบันยังไม่มีการแต่งตั้ง กทช. จึงไม่มีความแน่นอนในเรื่องดังกล่าวเป็นต้น  รวมทั้งให้นำความคิดเห็นจากฝ่ายต่าง ๆ ไปพิจารณาเพิ่มเติมพร้อมทั้งปรับปรุงถ้อยคำรายงานและจัดทำระเบียบผลการศึกษาอ่านแล้วเข้าใจได้ง่ายขึ้น   สรุปแล้วคือ เขารับทราบการศึกษาเบื้องต้น ยังไม่ได้ทำอะไรเลย  แล้วก็ยังไม่ได้คิดจะตัดสินใจเพราะว่า ยังไม่มีความชัดเจน

 

ตราบใดที่ยังเป็นนายกรัฐมนตรี จริยธรรม  คุณธรรมต้องมีในทุก ๆ ส่วนและเรื่องผลประโยชน์ของชาติสำคัญที่สุด 

                                เพราะฉะนั้น  เรื่องนี้ประธานคือรองนายกรัฐมนตรีปองพล  อดิเรกสาร   เรื่องยังไม่ถึงผมและคณะรัฐมนตรี  เพราะฉะนั้น  ขอเรียนว่าตราบใดที่ผมนั่งเป็นนายกรัฐมนตรี  เรื่องผลประโยชน์ของชาติสำคัญที่สุด  พี่น้องประชาชนไม่ต้องห่วงช่วงนี้การโจมตีบางครั้งเกิดจากโจมตีเพราะต้องการโจมตี   สองโจมตีเพราะไม่ค่อยรู้จริงๆ  ทั้งหมดคืออะไร   สามโจมตีเพราะห่วงประเทศด้วยความปรารถนาดี แต่ก็ยังไม่รู้ข้อมูลที่แท้จริงทั้งหมด  เพราะผมเองก็ยังไม่รู้ทั้งหมดตกลงว่าไปถึงไหนแล้วถึงเรียกมาถามเรื่องเป็นอย่างไร  พี่น้องที่เคารพรักครับผมจะดูแลเรื่องนี้อย่างดีและต้องมีคำตอบที่ถูกต้อง  และผมเชื่อเหลือเกินว่าคงไม่มีภาคเอกชนไหนที่หน้าหนาพอที่จะเอาผลประโยชน์เพิ่มเป็นแสน ๆ ล้าน  โดยไม่มีหลักมีเกณฑ์ อะไรที่เป็นไปไม่ได้อยู่แล้ว  เพราะฉะนั้น ก็สบายใจได้ว่าเรื่องนี้ไม่มีทางที่จะเป็นอะไรแบบนี้  เรื่องนี้จะต้องมองภาพรวมว่าตกลงว่าภาคเอกชนเสียค่าตอบแทนน้อยลงให้องค์การโทรศัพท์แห่งประเทศและการสื่อสารแห่งประเทศไทย  แล้วไปเสียที่ไหนเพิ่ม  และเสียอีกเท่าไหร่ ประชาชนได้อีกเท่าไหร่  ซึ่งต้องมารวมกันทั้งหมดไม่ใช่อยู่ ๆ ภาคเอกชนเอาไปเลยลดให้อีกแสนล้าน  ผมคิดว่าวันนี้ใครก็ทำอย่างนั้นไม่ได้  ไม่มีใครทำอย่างนั้นและไม่มีใครคิดจะทำอะไรที่ไร้ยางอายอย่างนั้นไม่มีแน่นอน  ก็ขอให้พี่น้องประชาชนทุกฝ่ายสบายใจได้   ตราบใดที่ผมนั่งเป็นนายกรัฐมนตรี จริยธรรม  คุณธรรมต้องมีในทุก ๆ ส่วน  และจะทำให้ดีที่สุดไม่ใช่ตัวผมเองอย่างเดียว ทุกคนนะครับ ก็อย่าได้ตกใจ  อย่าได้อะไรเกินเหตุ  ผมเองเป็นคนรับผิดชอบมีสติพอที่จะคิดทำอะไรในสิ่งที่ถูกต้อง  ก็ขอให้พี่น้องประชาชนที่อาจจะฟังแล้วสับสนได้สบายใจ

 

ขอให้ทุกคนช่วยกันอยู่ในกฎเกณฑ์ของกฎหมาย

                                ผมขออีกนิดเดียว  ผมขอขอบคุณพี่น้องประชาชนที่ยอมรับการจัดระเบียบจราจรในกรุงเทพมหานครที่เกิดขึ้นกับในต่างจังหวัด  การจราจรเรียบร้อยขึ้นเยอะหลังจากที่วันที่  16 มกราคมได้มีการเริ่มใช้ระบบตัดแต้ม  ก็มีข้อหาทั้งหมด 16 ข้อหาที่เราจะตัดแต้ม  บางข้อหาตัด 10 แต้ม 20 แต้ม 30 แต้ม  40 แต้มแล้วแต่ทั้งหมดมี 60 แต้ม  ตัดครบ 60 แต้มเราก็พักใช้ใบอนุญาต 90 วันก็ทำมาหากินลำบากหน่อย  อันนี้เป็นสิ่งที่ท่านต้องปรับระเบียบ ความจริงหลายอย่างประเทศไทยมีกฎหมายมีกฎเกณฑ์อยู่แล้ว แต่เนื่องจากว่าต่างคนต่างแย่งกันทำความผิด  เพราะว่าไม่มีใครเลิกกระทำความผิดก่อนกัน  แล้วเจ้าหน้าที่ของรัฐก็ค่อนข้างจะหย่อนยานในอดีต วันนี้กฎหมายตราบใดที่ยังใช้อยู่ต้องมีการบังคับใช้  ตราบใดที่กฎหมายมีปัญหาต้องยกเลิกกฎหมาย เมื่อมีกฎหมายต้องบังคับใช้นั่นคือหลักของรัฐบาลนี้  เราจะต้องช่วยกันนะครับพี่น้องคนไทยที่เคารพครับ  อย่าไปคิดว่าคนทำไม่ดี ถ้าเราทำดีแล้วเราจะเสียเปรียบเราก็เลยขอทำไม่ดีด้วยคนหนึ่ง  ถ้าเช่นนั้นประเทศชาติอยู่ไม่ได้ครับ  

 

ผมคิดว่าเราต่างคนต่างทำให้ดีที่สุด  คิดถึงชาติเป็นตัวตั้ง เราเชื่อว่าประเทศไทยเราดีแน่นอน  วันนี้ยิ่งทำงานไปก็ยิ่งรู้ครับว่าปัญหาของประเทศมีมากที่จะต้องแก้หนัก   ถามว่างานหนักหรือไม่  ก็ยังยืนยันอีกครับว่างานหนักแต่ยังไม่หนักใจครับ ยังเชื่อว่ายังสามารถที่จะพัฒนาเปลี่ยนแปลงอะไรในทางที่ดีขึ้นได้เยอะ ก็ต้องขอขอบคุณพี่น้องประชาชนอีกครั้งนะครับที่รับฟัง  สัปดาห์หน้าพบกันใหม่นะครับ  สวัสดีครับ

 

----------------------------------------------

ฝ่ายวิเคราะห์ข่าว  สำนักโฆษก

จินตนา/ถอดเทป/พิมพ์