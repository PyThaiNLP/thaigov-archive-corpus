คำกล่าวของ พ.ต.ท. ทักษิณ ชินวัตร นายกรัฐมนตรี

ในโอกาสเป็นประธานฝ่ายฆราวาสนำคณะสงฆ์และประชาชน

ถวายผ้าป่าสมทบโครงการช่วยชาติถวายหลวงตามหาบัว ญาณสัมปันโน
ณ วัดเจดีย์หลวง จังหวัดเชียงใหม่

เมื่อวันอาทิตย์ที่ 3 กุมภาพันธ์ 2545  เวลา 14.00 น.

----------------------------------------

                                เนื่องในงานแสดงพระธรรมเทศนาทอดผ้าป่าสมทบโครงการช่วยชาติถวายหลวงตา มหาบัว ญาณสัมปันโน

                                กราบนมัสการพระธรรมวิสุทธิมงคล หลวงตามหาบัว ญาณสัมปันโน

                                อันเนื่องจากผลของความถดถอยทางเศรษฐกิจ หรือเศรษฐภัยที่เกิดขึ้นในประเทศไทย ตั้งแต่   ปีพุทธศักราช 2540 เป็นต้นมา ทำให้ประชาชนคนไทยได้รับความลำบากในการดำรงชีพเป็นอย่างมาก เงินคงคลังได้ลดลงไปอย่างรวดเร็ว ประกอบกับค่าของเงินบาทตกต่ำลง ประเทศชาติต้องกู้เงินจากสถาบันการเงินระหว่างประเทศมาพยุงและฟื้นฟูสถานะทางเศรษฐกิจของประเทศ ทำให้ประเทศชาติต้องเป็นหนี้สถาบันทางการเงินระหว่างประเทศอย่างมากมายมหาศาล ขวัญและกำลังใจของพี่น้องของประชาชนก็ได้ถดถอยลงตามความถดถอยของเศรษฐกิจ

                                ในท่ามกลางความถดถอยของเศรษฐกิจ ก็ได้มีหลวงตาบัวออกมาอาสากอบกู้เศรษฐกิจ     ขวัญและกำลังใจของประชาชนที่กำลังระส่ำระสายอย่างหนักในเวลานั้น หลวงตาได้นำหลักธรรมคำสั่งสอน       ขององค์พระสัมมาสัมพุทธเจ้าออกเทศนาสั่งสอนพี่น้องประชาชนทั่วไป โดยได้เน้นถึงความมีสติ ความร่วมมือสามัคคี ความประหยัดมัธยัสถ์ การลดความฟุ้งเฟ้อเห่อเหิมในการใช้จ่าย หลวงตาได้พยุงสังขารออกไปเทศนา   สั่งสอนพี่น้องประชาชนในที่ต่างๆ เกือบทั่วประเทศ พร้อมทั้งขอบริจาคทองคำ เงินบาท และเงินตราต่างประเทศสกุลต่างๆ นำเข้าคลังหลวงเป็นเงินทุนสำรองของประเทศ เพื่อพยุงค่าของเงินบาท สถานะทางการเงินของประเทศให้มั่นคงแข็งแรงขึ้น

                                หลวงตาได้ออกเทศนาอบรมประชาชนมาเป็นเวลาเกือบ 4 ปีแล้ว ได้นำสินทรัพย์ที่พี่น้อง   ประชาชนร่วมบริจาคมอบให้รัฐบาลเพื่อเข้าคลังหลวงของประเทศแล้ว รวม 5 ครั้ง เป็นทองคำแท่งบริสุทธิ์รวม 4,562.7 กิโลกรัม และเงินเหรียญสหรัฐฯ จำนวน 6,578,000 เหรียญสหรัฐฯ สิ่งที่หลวงตาได้นำไปมอบให้กับ     รัฐบาลนั้น ถ้าเทียบแล้วเป็นส่วนที่เล็กน้อยมากเมื่อเทียบกับหนี้สินของประเทศที่มีอยู่ แต่สิ่งที่มีค่ามหาศาลประมาณค่าไม่ได้นั้น ก็คือความรัก ความสามัคคีของพี่น้องประชาชนชาวไทยที่แสดงออกในความมุ่งมั่นที่จะกอบกู้ชาติให้พ้นจากความวิกฤติทางเศรษฐกิจ

                                สินทรัพย์ที่หลวงตาได้มอบเข้าคลังหลวงนั้น เปรียบเสมือนน้ำมนต์อันศักดิ์สิทธิ์ที่ปกป้อง      คุ้มครองฐานะทางเศรษฐกิจของชาติไว้ บัดนี้ ค่าของเงินบาทได้แข็งค่าขึ้นเรื่อยๆ ประเทศชาติอยู่ในสถานะที่จะใช้หนี้ให้แก่สถาบันการเงินระหว่างประเทศได้แล้ว

                                ดังนั้น ในโอกาสงานประเพณีบูชาและสรงน้ำพระธาตุเจดีย์หลวง งานพิธีอัญเชิญอัฐิธาตุ      และฟันกรามท่านพระอาจารย์มั่น ภูริทัตเถระ ขึ้นสู่บุษบก และงานพิธีต้อนรับพระบรมราชโองการสถาปนาพระราชาคณะ เจ้าคณะรองชั้นหิรัญบัตร และเครื่องยศประกอบสมณศักดิ์ พระเดชพระคุณพระพุทธพจนวราภรณ์   จันกุศโล

                                กระผมในฐานะประธานฝ่ายฆราวาสจึงขอกราบอารธนาหลวงตา แสดงพระธรรมเทศนา      เพื่อประดับสติปัญญาและก่อเกิดความเป็นสิริมงคลในการดำเนินชีวิต และรับผ้าป่าเพื่อสมทบโครงการช่วยชาติเพื่อเป็นมหากุศลแก่ประเทศชาติ ตลอดจนพุทธศาสนิกชนทุกท่านต่อไป ขอกราบอารธนา

---------------------------------------------

ฝ่ายประชาสัมพันธ์และเผยแพร่ สำนักโฆษก

อภิญญา ตันติรังสี /ถอดเทป/พิมพ์

ดวงฤดี รัตนโอฬาร /ตรวจ