คำกล่าวของ พ.ต.ท.ทักษิณ  ชินวัตร  นายกรัฐมนตรี

ในรายการ  “นายกฯ ทักษิณคุยกับประชาชน”

ทางคลื่น F.M. 92.5   สถานีวิทยุกระจายเสียงแห่งประเทศไทย

เวลา 08.00 น.  วันเสาร์ที่ 2 กุมภาพันธ์ 2545

                               

สวัสดีครับพี่น้องประชาชนที่เคารพรัก

                                ผมอยู่ที่ชียงใหม่ครับ  เมื่อคืนนี้ผมกลับจากอินเดียลงเครื่องบินที่สนามบินเชียงใหม่เกือบตี 3  กว่าจะได้กลับบ้านนอนก็ตี 4  พอลงเครื่องบินมาก็มีบรรดาผู้ที่ทำร้านคาราโอเกะพาประชาชนมาประมาณ 200 กว่าคน  มายื่นขอความช่วยเหลือจากรัฐบาลกรณีของลิขสิทธิ์ซีดีที่มีปัญหากับผู้ผลิตเพลง  ผมเลยต้องรับเรื่องไว้ก่อนถึงจะกลับมานอน   วันนี้ถ้าจะพูดอะไรวนไปวนมาบ้างก็ต้องขออภัยนะครับ  ยังไม่แน่ใจว่าจะตื่นดีหรือยัง

 

ไปอินเดียเพื่อไปทำงานให้บ้านเมืองอย่างเต็มที่

                                ผมออกเดินทางเมื่อวานนี้ 11.00 น.  ก็ไปพบกับประธานาธิบดีและนายกรัฐมนตรีของอินเดีย  ก็มีการวิพากษ์วิจารณ์กันต่าง ๆ นานาว่า  ผมเพิ่งไปเมื่อ 2 เดือนที่แล้วทำไมต้องไปอีก  ความจริงแล้วก็มีเรื่องสำคัญและจำเป็นต้องไป  แต่ว่าบางครั้งบางเรื่องก็อาจจะไม่เหมาะสมที่จะต้องพูดทุก ๆ เรื่องนะครับ  แต่บางเรื่องอะไรที่พูดกับประชาชนได้  ผมจะพูด  แต่การที่บอกว่าพูดไม่ได้ทุกเรื่อง  ฝ่ายค้านก็รู้ทั้งรู้นะครับ  ก็ออกมาพูดว่าผมไปเรื่องธุรกิจส่วนตัว  ผมขอเรียนพี่น้องประชาชนว่า  นายกรัฐมนตรีที่ท่านเลือกมาทำงานนั้น ผมมั่นใจครับและมั่นใจในใจตัวเอง และความมุ่งมั่นว่าไม่ทำอะไรเลวแน่นอนครับ  ขอเรียนให้ท่านทราบว่า  ผมไปเรื่องของบ้านเมืองอย่างเต็มที่  และก็ห่วงในหลาย ๆ  เรื่องที่คิดว่าน่าจะเป็นประโยชน์กับประเทศในระยะยาว 

 

นัดประชุมประเทศที่เป็นแกนหลัก  เพื่อให้เอเชียด้วยกันมีการค้าขายกันมากขึ้น

ก็ได้ไปพูดกับท่านประธานาธิบดีและนายกรัฐมนตรีอินเดีย  สิ่งที่เราพูดจากันในเรื่องที่เล่าให้ฟังได้เรื่องหนึ่งที่เป็นเรื่องสำคัญมาก  เป็นเรื่องที่อินเดียซึ่งมีประชากร 1,000 ล้านคนได้ตัดสินใจว่า  จะมาเป็นสมาชิกหลักของประเทศในเอเชีย คือประเทศไทยเป็นคนริเริ่มโครงการนี้คือ ACD  ย่อมาจาก  Asia  Cooperation  Dialogue  คือความร่วมมือกันระหว่างประเทศในเอเชีย เพื่อให้เอเชียด้วยกันได้มีการค้าขายกันมีการร่วมมือกันตกลงกัน  เพื่อให้คนของเอเชียมีฐานะที่ดีขึ้น  โดยผมเป็นคนเริ่มต้น ผมก็เลยไปเชิญประเทศ     ต่าง ๆ  ที่เป็นประเทศในภูมิภาคต่าง ๆ เพื่อมาพูดคุยกันวางกรอบและขยายความร่วมมือออกไปทางเอเชีย  ซึ่งผมพยายามจะทำให้ครบทั้งเอเชียภายในปีนี้  แต่ผมจะต้องเริ่มต้นนัดประชุมแกนหลักก่อน  ประเทศที่ตัดสินใจเข้ามาร่วมกับเราและเป็นประเทศที่สำคัญที่สุดก็คือ  อินเดีย   ซึ่งเป็นประเทศที่มีประชากรถึง 1,000 ล้านคน  ถ้าหากว่าอินเดียไม่มาร่วมความสำคัญของการเริ่มต้นก็จะเบาลงไปเยอะ   ทีนี้บังเอิญมีเรื่องบางอย่างที่ผมเกรงว่าจะทำให้อินเดียอาจจะไม่มาร่วมกับเรา ผมเลยจำเป็นต้องบินไปเพื่อกระชับให้แน่ใจว่า  มาร่วมกันได้แน่นอนนะ  เพราะผมจะได้เชิญประชุมและจะได้เชิญประเทศจีนร่วมด้วย    ถ้าเรามีจีน  อินเดีย  อินโดนีเซีย  บาห์เรน  เกาหลีใต้  ไทย  แค่นี้ก็จะมีประชากรเกือบ 3 พันล้านคนหรือเกือบครึ่งหนึ่งของประชากรโลกแล้ว   ซึ่งจะทำให้เราสามารถเปิดตลาดได้อีกมากมาย  เพราะทุกวันนี้ถ้าส่งออกก็แข่งขันสูงมาก และไปแข่งขันในประเทศหลักไม่กี่ประเทศ  ทั้ง ๆ ที่มีตลาดอีกมากมายที่จะต้องเกิดขึ้น  ทำให้สินค้าที่เรากำลังทำอยู่เรื่องหนึ่งผลิตภัณฑ์  หนึ่งตำบล  ทั้งหลายจะได้มีตลาดรองรับ   ผมก็ต้องรีบออกไปติดต่อด่วน  พอผมไปเขาก็ดีใจที่    ผมไป   ผมบอกเขาว่าผมก็เกรงใจเพิ่งมาเมื่อ 2 เดือน  เขาก็ยังต้อนรับผมอย่างดี  ผมเลยบอกว่าผมเกรงใจ  เขาบอกไม่ต้องเกรงใจ  เพราะว่าวันนี้อยากให้ความสัมพันธ์ระหว่างไทยกับอินเดียแน่นแฟ้นขึ้น  เพราะเราห่างเหินกันมานาน   ผมพารัฐมนตรีว่าการกระทรวงมหาดไทย  ดร.ปุระชัย  เปี่ยมสมบูรณ์  ไปด้วย  เขาดีใจมากที่รัฐมนตรีมหาดไทยของเขากับรัฐมนตรีมหาดไทยของเราได้คุยกัน  เพราะเรื่องสำคัญก็คือเรื่องความมั่นคงคือเรื่องการก่อการร้ายทั้งหลาย ซึ่งทุกประเทศวันนี้ระมัดระวังเรื่องนี้  ก็เลยอยากจะให้มีความใกล้ชิดกันระหว่างรัฐมนตรีที่เกี่ยวข้องของสองประเทศ  เขาก็ดีใจมากที่รัฐมนตรีปุระชัยไปด้วยและได้พูดคุยกับรัฐมนตรีมหาดไทยของเขา   ก็เลยเป็นเรื่องที่ดีอีกเรื่องหนึ่ง 

 

ตั้งคณะกรรมการร่วมกันที่จะศึกษาความเป็นไปได้ในการลดและยกเว้นภาษีสินค้าบางรายการ

                                เรื่องที่คุยกันอีกเรื่องคือ  ตอนนี้เรากับอินเดียได้ตั้งคณะกรรมการร่วมกันที่จะศึกษาความเป็นไปได้ในการลดและยกเว้นภาษีสินค้าบางรายการ ซึ่งเราส่งเข้ามาขายซึ่งกันและกัน  หรือว่าเราจะทำ Free Trade Area  นั่นเอง  เรื่องนี้เป็นเรื่องที่ทั่วโลกกำลังตื่นตัวและทุกคนกำลังเคลื่อนไหว  แต่ผมต้องการเร็วกว่าเขาก็เลยต้องไปกระชับให้ชัดเจน  เขายืนยันว่าเขาจะรีบทำให้เร็วที่สุดร่วมกับเรา  เราก็ต้องพร้อมของเรา  อันนี้ก็จะทำให้เราเปิดตลาดที่อินเดีย  ประชากร 1,000 ล้านคนได้อย่างเต็มที่ในหลาย ๆ สินค้า ก็เลยต้องรีบสรุปกัน  และนายกรัฐมนตรีอินเดียจะไปประชุมกับประเทศที่เคยเป็นเมืองขึ้นของอังกฤษที่ประเทศออสเตรเลีย  ประชุมเสร็จท่านก็จะแวะมาพักผ่อนที่ภูเก็ต  เพื่อจะพูดคุยกับผมต่อ ให้สิ่งที่เราคุยกันไว้สำเร็จเร็ว จะเห็นได้ชัดเลยว่าตอนนี้อินเดียกับไทยจะใกล้ชิดกัน  ไทยกับจีนก็ใกล้ชิดกัน  เห็นมั๊ยว่าไทยจะมีประเทศที่มีประชากรหลัก ๆ ในเอเชียเป็นมิตรที่จะทำให้การค้าขายดีขึ้น  ผมก็เลยต้องเน้นเรื่องนี้เป็นพิเศษ   นอกจากว่าถ้าแก้ปัญหาในประเทศแล้ว  เราก็ต้องเปิดตลาดในต่างประเทศ  เพราะอย่าลืมว่าเศรษฐกิจของเราต้องเติบโตด้วยเศรษฐกิจด้วยการส่งออกและเศรษฐกิจภายในประเทศ  เพราะฉะนั้น  ต้องทำทั้งสองอย่างพร้อม ๆ กัน

 

 

ลงนาม 2 ฉบับด้านความร่วมมือทางวิทยาศาสตร์

นอกจากเรื่องความมั่นคงที่ ดร.ปุระชัยกับรัฐมนตรี  LK  Advani  ของอินเดียได้พูดคุยกันและเตรียมที่จะนำไปสู่ข้อตกลงในการร่วมมือกันอย่างเป็นระบบ  เช่น  เรื่องของการส่งผู้ร้ายข้ามแดน การแลกเปลี่ยนข่าวสาร   เรื่อง  ACD  เรื่องการร่วมมือของเอเชีย  เรื่องของการค้าขายที่ลดภาษีหรือยกเว้นภาษีระหว่างกัน  ก็ได้มีการลงนามในพิธีสาร 2 เรื่อง  เรื่องที่หนึ่งคือความตกลงว่าด้วยความร่วมมือด้านวิทยาศาสตร์  วิชาการและสิ่งแวดล้อมและการถ่ายทอดเทคโนโลยี   เรื่องที่สองความตกลงว่าด้วยความร่วมมือในการสำรวจและการใช้ประโยชน์จากอวกาศส่วนนอกภายในทางสันติ   ก็ลงนามกันโดยรัฐมนตรีว่าการกระทรวงการต่างประเทศของเราเป็นตัวแทนในการลงนามทั้ง 2 ฉบับ  เรื่องนี้ก็ได้มีการไปพูดคุยไปทำงานกันล่วงหน้านานแล้ว  พอผมไปก็เลยมีการลงนาม  ผมกับท่านนายกรัฐมนตรีวัชปายีก็เป็นสักขีพยานในการ          ลงนามของทั้งสองฝ่าย  ท่านประธานาธิบดีท่านเคยเป็นทูตอินเดียประจำประเทศไทย  ทุกครั้งที่มีคนจากประเทศไทยไปท่านก็ดีใจ  เพราะท่านก็คิดถึงประเทศไทย  ก็ได้พูดจากันทำให้ความสัมพันธ์ทุกระดับดีมาก   ก็เลยต้องเรียน      พี่น้องประชาชนว่า ทุกสิ่งทุกอย่างนั้นบ้านเมืองเป็นเรื่องหลัก

 

เรื่องความตกลงในการซื้อขายข้าวจะเร่งให้เกิดเป็นรูปธรรมอย่างจริงจัง

                                ผมยังได้มีการพูดคุยและย้ำเรื่องหนึ่งคือ   ความร่วมมือในการค้าข้าว   ผมได้บอกว่าสหรัฐฯ ก็ยินดีเข้ามาร่วมและก็ถามเขาด้วยว่า ปากีสถานก็จะเข้าร่วมด้วย เขาจะว่าอะไรมั๊ย เขาบอกว่าไม่ขัดข้อง  สรุปแล้วเรื่องความตกลงในการซื้อขายข้าวก็จะทำให้เกิดเป็นรูปธรรมขึ้นอย่างจริงจังและวงกว้างด้วยสำหรับประเทศผู้ผลิตออกข้าวทั้งหลายก็จะทำให้ประชาชนชาวนาที่ผลิตข้าวมีโอกาสที่จะขายข้าวได้ราคาดีขึ้น  เพื่อจะได้ไม่ต้องลำบากกันขนาดนี้ต่อไป

 

จะศึกษาความเป็นไปได้ที่จะให้เชียงใหม่เป็นศูนย์กลางการบินเชื่อมต่อในภูมิภาคนี้

                                นอกจากนั้นก็มีการไปย้ำเรื่องการประชุมร่วม 3 ประเทศคือ อินเดีย  พม่า  ไทย ที่จะร่วมกันทำถนนจากไทยไปพม่าจากพม่าถึงอินเดีย   เรื่องนี้จะมีการประชุมในเดือนเมษายนนี้  ก็เป็นการย้ำไปว่าตกลงไม่มีปัญหา  ระหว่างที่นั่งเครื่องบินไปผมนั่งดูแผนที่  ก็ให้นักบินเอาแผนที่มาให้ผมดูเส้นทางบิน   ผมดูแล้วเห็นเชียงใหม่ครับน่าจะเป็นศูนย์กลางการบินทางภาคเหนือของประเทศไทยเชื่อมโยงกับประเทศในภูมิภาคนี้ได้อย่างดี  เพราะดูแล้วประชากรแถวนี้ก็เยอะ เชียงใหม่ก็น่าจะเป็นศูนย์กลางการท่องเที่ยวในภูมิภาคนี้ได้อย่างดี  และถือว่ามีความเจริญน่าเที่ยวมากที่สุด  เพราะฉะนั้น การดึงดูดการท่องเที่ยวเป็นเครือข่ายอย่างเช่น จากเชียงใหม่บินไปฮานอย 50 นาที   เชียงใหม่บินไปคุนหมิงก็ 50 นาที   เชียงใหม่บินไปหลวงพระบาง 35 นาที  เชียงใหม่บินไปมัณทะเลย์ 35 นาที  เชียงใหม่บินไปจิตตากองของบังคลาเทศ 50 นาที  เชียงใหม่บินไป               กากาตาร์ของอินเดีย 80 นาที  เห็นมั๊ยครับว่าถ้าเชียงใหม่เป็นศูนย์กลางการบินเชื่อมตรงนี้ก็จะทำให้เศรษฐกิจของเชียงใหม่เข้มแข็ง  เชียงใหม่จะเป็นศูนย์กลางการท่องเที่ยว  ใครอยากมาเที่ยวเมืองที่ผมพูดถึงเมื่อสักครู่นี้ก็จะใช้เชียงใหม่เป็นศูนย์กลาง   เพราะฉะนั้น  โรงแรม  การท่องเที่ยวเชียงใหม่จะบูมได้ถ้าหากว่าตรงนี้สามารถทำได้ ซึ่งผมเองก็คงต้องพูดคุยกับทางการบินไทยว่า  เราจะพร้อมทำได้หรือเปล่า   ถ้าพร้อมก็คงต้องมาปรับปรุงสนามบินที่เชียงใหม่บ้าง  อันนี้ก็เป็นความคิดอยู่ยังต้องศึกษาความเป็นไปได้อยู่  ก็เรียนให้พี่น้องได้ทราบไว้เบื้องต้น

 

การบริหารที่ดีนั้นประเทศต้องมีความเป็นปึกแผ่น  มีความร่วมมือมีความคิดที่สร้างสรรค์  ไม่มองโลกในแง่ร้ายตลอดเวลา

                                ขอเล่าเรื่องการทำงานของสัปดาห์ที่แล้ว   เมื่อวันอาทิตย์ (27 ม.ค.45) ได้มีการประชุมใหญ่สามัญประจำปีของพรรคไทยรักไทย   ก็เป็นที่เรียบร้อยนะครับได้ลงมติรับการยุบรวมของพรรคความหวังใหม่เข้ามาสู่ในพรรคไทยรักไทยเป็นที่เรียบร้อย ต่อไปนี้ก็เป็นกระบวนการทางด้านกฎหมายต้องไปยื่นขอคณะกรรมการการเลือกตั้ง   ต้องให้ศาลรัฐธรรมนูญสั่ง  และก็พิจารณาการรับตัวบุคคลที่เข้ามาจากพรรคความหวังใหม่เป็นสมาชิกของพรรคไทยรักไทย  อันนี้ก็เป็นขั้นตอนต่อไป  ซึ่งการรวมพรรคนี้ขอย้ำอีกครั้งหนึ่งนะครับ  การที่ต้องการให้การเมืองของประเทศไทยนั้นมีความชัดเจนเพราะว่าหลายประเทศโดยประวัติศาสตร์แล้ว  เช่น  ประเทศอินเดีย  มาเลเซีย  พม่า  ในวันนั้นเขามีปัญหาเรื่องการเป็นเมืองขึ้น  พอเขาได้         เอกราชพรรคการเมืองต่าง ๆ ก็รวมตัวกันเป็นหนึ่ง  เพื่อจะฟื้นชาติเขา  เพราะความขัดแย้งภายในน่าจะไม่เป็นผลดีต่อการฟื้นฟูประเทศตัวเอง  ฉะนั้น  ผมมองดูแล้วว่าประเทศไทยก็คงต้องนำไปสู่การมีพรรคการเมือง     น้อยลง     มีความขัดแย้งให้น้อยลงมุ่งไปสู่การแก้ปัญหาของชาติ  เพราะผมเองมองแบบนักบริหาร   ผมไม่ได้มองแบบนักการเมืองมากเกินไป   ผมพยายามมองว่าการบริหารที่ดีนั้นประเทศต้องมีความเป็นปึกแผ่น  ความร่วมมือ ความคิดที่สร้างสรรค์  ไม่มองโลกในแง่ร้ายตลอดเวลาน่าจะเป็นประโยชน์ต่อการพัฒนาประเทศ      ผมก็เลยได้ชวนท่านพลเอกชวลิต  ยงใจยุทธ กับท่านวันมูหะมัดนอร์  มะทา  ว่าเราลองดูสิว่าเราจะมารวมกันให้เป็นหนึ่งได้หรือไม่ เพื่อที่จะทำให้ประเทศนั้นมีความเข้มแข็ง เหมือน ๆ หลายประเทศที่ประสบความสำเร็จในการพัฒนาประเทศนั้นก็คือ ความเข้มแข็งของการเมืองในประเทศ  ไม่ว่าจะเป็นสิงคโปร์  มาเลเซีย  อเมริกา   ออสเตรเลีย  อันนี้เป็นตัวอย่างของการเมืองที่มีสองฟากสองพรรคเท่านั้นเองไม่มีมากมาย   ตอนหลังมาญี่ปุ่นก็เป็นแบบนี้  แต่ต่อมาญี่ปุ่นเกิดมีการแตกกันก็เลยทำให้ความมั่นคงทางการเมืองของญี่ปุ่นแย่ลงจากเดิมที่ความมั่นคงดีมาก   ซึ่งความมั่นคงแย่ลงการแก้ปัญหาก็ลำบากขึ้นไม่เข้มแข็ง  ทีนี้ผมก็มองว่าประเทศไทยขณะนี้เรามีจุดเปราะบางอยู่หลายอย่างที่ต้องแก้ต้องอาศัยความเด็ดเดี่ยว ความสามัคคี  ความเข้าใจในการจะแก้ปัญหาเหล่านี้  และเพื่อจะให้ประเทศไทยเรานั้นเข้มแข็งอย่างต่อเนื่องเป็นระยะยาว   จึงจำเป็นอย่างยิ่งที่ต้องให้การเมืองได้มีการรวมตัวที่เข้มแข็ง  ทั้งนี้ไม่ได้หมายความว่าจะไม่มีฝ่ายค้าน ต้องมีนะครับ   แต่ว่าต้องมีอย่างสร้างสรรค์เพื่อจะให้ประเทศไทยนั้นเป็นประเทศที่เข้มแข็ง  แข็งแรง และประชาชนพ้นจากความยากจนอย่างเต็มที  ก็เลยต้องเรียนว่าเป็นความตั้งใจที่จะมองถึงเรื่องของการปฏิรูปการเมืองที่แท้จริง   การปฏิรูปการเมืองที่แท้จริงนั้นก็คือการทำให้การเมืองนั้นเข้มแข็งและเป็นประโยชน์ต่อประชาชน  ไม่ใช่เป็นการเมืองที่เป็นที่ยึดเป็นอาชีพที่จะต้องสร้างความร่ำรวยจากการมีอาชีพเป็นนักการเมือง     อันนี้เป็นสิ่งที่ปฏิรูปอย่างนั้นไม่น่าจะเกิดผลดีต่อประเทศไทย

 

 เร่งแก้ไขปัญหาน้ำเสียที่ไหลลงมาในแม่น้ำบางปะกง

ผมก็ขอเล่าเรื่องที่ผมไปตรวจเขื่อนทดน้ำบางปะกงของกรมชลประทานเมื่อวันจันทร์ที่  28 มกราคม  ก็เป็นความห่วงใยของพระบาทสมเด็จพระเจ้าอยู่หัว  ซึ่งทรงทราบว่าเมื่อเขื่อนทดน้ำบางปะกงสร้างเสร็จแล้ว  เมื่อมีการปิดเขื่อนก็จะมีปัญหาเรื่องน้ำเสียที่ลงมาในแม่น้ำบางปะกงมาก  และน้ำเค็มที่เคยไหลขึ้นไปขึ้นไปไม่ได้เพราะปิดประตูน้ำไว้  น้ำเค็มจากทะเลขึ้นไป  และก็เกิดน้ำพัดตลิ่ง 13 จุดพังมากกว่าปกติ ซึ่งปกติตลิ่งจะเซาะบ้างแต่ไม่มาก  พอปิดประตูน้ำแล้วมีปัญหา  ก็เลยไปดูเพื่อหาทางแก้ไข  กรมชลประทานได้จ้างที่ปรึกษาศึกษาอยู่คิดว่าเดือนพฤษภาคมจะศึกษาเสร็จ ผมพยายามจะเร่งให้เร็วกว่านี้  เพื่อจะดูว่าการปิดเขื่อนนั้นจะต้องแก้ปัญหาอะไรบ้าง  เพื่อให้การปิดเขื่อนสามารถทำได้   เพื่อไม่ให้น้ำเค็มไหลขึ้นไปลึกเกินไปจนทำเกษตรกรรมไม่ได้   และอีกปัญหาหนึ่งก็คือ  การทิ้งมูลสุกรลงแม่น้ำบางปะกงของผู้ที่เลี้ยงหมู  ซึ่งที่ฉะเชิงเทรามีการเลี้ยงหมู  7-8 แสนตัวทำให้น้ำเน่าเสียง่าย  และเป็นส่วนของน้ำเน่าเสียถึงกว่า 60 %  ผมจึงให้กรมปศุสัตว์  กรมส่งเสริมสหกรณ์  กรมควบคุมมลพิษ  ไปช่วยกันดู  ก็พบว่าเราสามารถทำบ่อบำบัดน้ำเสีย  โดยที่ผู้เลี้ยงหมูขนาดกลางขนาดใหญ่นั้นออกคนละครึ่งกับรัฐบาล  ส่วนรายเล็กรายย่อยอาจทำบ่อบำบัดรวม  รัฐบาลต้องช่วยแก้ปัญหาตรงนี้ให้   ใช้เงินไม่มากครับ  ทั้งจังหวัดก็ประมาณ 20 กว่าล้านบาท   ก็จะสามารถแก้ปัญหานี้ได้   ผมก็เลยเร่งให้ทำเป็นการด่วนซึ่งเรื่องนี้ทำไม่ยาก  ก็ขอทางทหารช่างที่ฉะเชิงเทรามาช่วยทำด้วย  เพื่อจะได้เสร็จเร็วขึ้น  เพื่อลดการทิ้งของเสียลงในแม่น้ำบางปะกงนะครับ   ก็เป็นความห่วงใยของพระบาทสมเด็จพระเจ้าอยู่หัวนะครับที่มีต่อพสกนิกรจังหวัดฉะเชิงเทราที่ทรงทราบมา

 

รัฐบาลได้ผ่านพระราชบัญญัติว่าด้วยการควบคุมการผลิตผลิตภัณฑ์ซีดี 

                                เรื่องการประชุมคณะรัฐมนตรีเมื่อวันอังคารที่ 29 มกราคม  ก็คงเรียนเฉพาะบางเรื่องเท่านั้นเอง  รัฐบาลได้ผ่านพระราชบัญญัติว่าด้วยการควบคุมการผลิตผลิตภัณฑ์ซีดี  เพราะในอดีตนั้นมีปัญหาหลายอย่าง  เนื่องจากว่าเป็นเทคโนโลยีใหม่  กฎหมายตามไม่ค่อยทัน ก็มีผู้ที่หัวใสลักลอบผลิตและก็ปลอมซีดี  ทำให้คนทำมาหากินโดยสุจริตนั้นลำบาก  นักร้องนักแสดงก็ไม่ได้สตางค์  เพราะของจริงออกมาของปลอมมากกว่า  ก็ได้มีการร่วมกันแก้ไขโดยตลอด แต่ในที่สุดก็คงต้องปรับปรุงกฎหมาย   จึงได้นำกฎหมายเข้ามาสู่การพิจารณาของคณะรัฐมนตรี   เพื่อจะนำไปสู่การแก้ไขในสภาต่อไป   ก็ยังมีจุดทีต้องปรับปรุงอีกนิดหน่อย   ทางคณะกรรมการกฤษฎีกาก็จะรับไปปรับปรุงและนำสู่การพิจารณาของสภาผู้แทนราษฎร

 

การจัดทำงบประมาณปี 2546  จะส่งสัญญาณให้ชัดเจนว่ารัฐบาลกำลังจะลดการขาดดุลลงไปเรื่อย ๆ

                                อีกเรื่องมีการประชุมเมื่อวันพุธเป็นการประชุมคณะรัฐมนตรีอย่างไม่เป็นทางการ  ผมได้ให้มีการพิจารณาเรื่องงบประมาณเป็นการพิจารณางบประมาณนอกรอบ  ซึ่งงบประมาณปี 2546   เราจะเน้นเพื่อส่งสัญญาณให้ชัดเจนว่ารัฐบาลกำลังจะลดการขาดดุลลงไปเรื่อย ๆ  และในที่สุดก็จะให้เกิดงบประมาณที่สมดุล   ก็เป็นที่ถกเถียงกันพอสมควรเพราะมีแนวคิด 2 ทาง บางแนวคิดก็บอกว่าอยากให้รัฐบาลเป็นคนเอาเงินไปกระตุ้นการใช้จ่าย  บางแนวคิดก็บอกว่าต้องลดหนี้   ซึ่งผมได้ร่วมกันพิจารณาก็ดูว่างบประมาณของรัฐบาลเป็นเพียง 20% ของจีดีพีของประเทศ ซึ่ง 80 %เป็นของเอกชนและประชาชน เพราะฉะนั้น  เราน่าจะได้ใช้เวลาและระดมความคิดเพื่อให้เอกชนและประชาชนทำมาหากินได้อย่างดีไม่มีอุปสรรค  จะทำให้ตัว 80 % นั้นเดินได้ขยับได้  ส่วน 20%  ของภาครัฐนั้นเป็นงบประจำซะเยอะแยะ เป็นงบลงทุนเพียง 4-5%  ซึ่ง 4-5% นั้นทุก 1 บาทต้องกู้   เพราะฉะนั้น การกู้จะส่งสัญญาณไม่ดีถ้ากู้มากก็จะทำให้หนี้สินกู้สูง   และในปีต่อไปก็จะกลายเป็นงบใช้หนี้มากกว่ามาขึ้นเรื่อย ๆ  ฉะนั้น  ก็เลยจะเริ่มส่งสัญญาณตั้งแต่ปีนี้ว่าเราจะต้องลดหนี้คือเป็นหนี้น้อยลงต่อปี   ทีนี้ก็มีการวิจารณ์ต่าง ๆ นานา  ผมขอเรียนว่า  รัฐบาลนี้ที่เข้ามาได้ตั้งงบประมาณครั้งแรกคืองบประมาณปี 2545 และงบประมาณปี 2545  เพิ่งเริ่มใช้เมื่อเดือนตุลาคมคือไตรมาสสุดท้ายของปีที่แล้ว   สรุปแล้วก็ใช้ไป 4 เดือนกว่า ๆ เป็นงบประมาณครั้งแรกที่จัด  และตอนนี้กำลังพิจารณางบประมาณรอบที่สองเมื่อรัฐบาลนี้เข้ามา  ก็จะไปมีผลบังคับใช้เดือนตุลาคมข้างหน้า  ซึ่งเราก็ยังมองว่างบประมาณที่ตั้งไปเมื่อปีที่แล้ว  โดยเฉพาะอย่างยิ่งงบกระตุ้นเศรษฐกิจที่ตั้งสำรองไว้นั้นก็ยังพอมีอยู่   ผมก็เลยจะไม่ให้เป็นหนี้สูงขึ้นหรือขาดดุลมากขึ้นในปีนี้  ถ้าไม่อย่างนั้นหลายฝ่ายก็จะมองว่าเราควรจะขาดดุลต่อไปมากเท่าเดิม   ซึ่งคิดว่ามากเท่าเดิมน่าจะไม่ดี  ก็จะลดการขาดดุลลงไป   และในที่สุดก็จะต้องมีงบประมาณสมดุลในอีกไม่นานเกินไป ต้องทำถ้าไม่เช่นนั้นมันจะทำให้หนี้สินของประเทศสูงเกินไป ผมก็ระมัดระวังกันอย่างเต็มที่  คณะรัฐมนตรีก็ช่วยกันดู   ก็เรียนพี่น้องประชาชนว่ารัฐบาลนี้จะใช้ความรอบคอบในทุก ๆ ด้าน จะใช้หลักวิชาการในทุก ๆ ด้าน  จะไม่ทำงานในลักษณะที่ฝ่ายประจำว่ามาอย่างไรก็จะเอาอย่างนั้น  ไม่ใช่เราจะดูให้ดีดูให้รอบคอบ  เพราะถือว่าพี่น้องประชาชนให้ความไว้วางใจแล้วก็จะต้องใช้ความรอบคอบอย่างเต็มที่  นะครับ

 

มอบแนวคิดให้ไปดูลักษณะของความยากจนทั้งหลายในแต่ละพื้นที่มีปัญหาอะไรบ้าง

                                และวันนั้นวันพุธที่ผ่านมาก็ได้มีการประชุมยุทธศาสตร์การแก้ไขปัญหาความยากจนแบบยั่งยืน  ซึ่งคณะกรรมการก็ไปทำมาแต่ยังกว้างเกินไป  ผมเลยมอบแนวคิดให้ไปดูลักษณะของความยากจน ทั้งหลายในแต่ละพื้นที่มีปัญหาอะไรบ้าง  ความยากจนนั้นมี 2 ส่วน ส่วนหนึ่งเป็นภาพรวมว่ายากจนเพราะขาดโอกาสอย่างไรบ้าง  แต่ยากจนเฉพาะพื้นที่นั้นก็มีลักษณะพิเศษของมันเอง  เพราะฉะนั้น  จะต้องไปดูลักษณะของความยากจนของคนจนที่กระจัดกระจายทั้งในเมืองและในชนบทในภาคต่าง ๆ   เพื่อจะมาวิเคราะห์และแก้ปัญหาเป็นจุด ๆ ไป  ผมก็เลยจะขอเป็นประธานในเรื่องนี้เอง และจะรวมกรรมการทั้งหมดที่เกี่ยวกับความยากจนมารวมเป็นชุดเดียว  ไม่ต้องมีหลายชุดต่างคนต่างทำเป็นชุดเดียว   มีสภาพัฒนาการเศรษฐกิจและสังคมแห่งชาติเป็นฝ่ายเลขานุการ  ผมและคณะรัฐมนตรีจำนวนหนึ่งก็จะช่วยกันดู  มีนักวิชาการมาช่วยกันด้วย  ก็จะเรียนให้ทราบว่ารัฐบาลได้ดูแลเรื่องนี้อย่างเต็มที่นะครับ

 

อุตสาหกรรมซอฟต์แวร์ของไทยจะช่วยประหยัดเงินตราในการซื้อจากต่างประเทศ

                                นอกจากนั้นได้พิจารณาเรื่องยุทธศาสตร์การพัฒนาและส่งเสริมอุตสาหกรรมซอฟต์แวร์ของไทย  สัปดาห์หน้าก็จะมีการสัมมนาอีกครั้งหนึ่งเชื่อว่าในเร็ว ๆ นี้เราจะเริ่มขบวนการที่จะปรับให้อุตสาหกรรมซอฟต์แวร์ของไทยนั้นเติบโต   และผมคิดว่าจะเป็นอุตสาหกรรมที่สามารถประหยัดเงินตราในการซื้อซอฟต์แวร์จากต่างประเทศ  และส่งออกได้ในที่สุด  ผมก็จะดูอย่างใกล้ชิดครับ

 

ให้อธิการบดีจัดทีมศึกษารูปแบบของการบริหารในหน่วยงานของรัฐและรัฐวิสาหกิจกว่า 200  แห่ง

                                เมื่อวันอังคารที่  29 มกราคม  ผมบังเอิญได้เชิญอธิการบดีของมหาวิทยาลัยทั้งภาครัฐ  ภาคเอกชน  48 แห่งมาระดมสมองเพื่อจัดทีมศึกษารูปแบบของการบริหารในหน่วยงานของรัฐและรัฐวิสาหกิจกว่า 200  แห่ง และก็ช่วยกันดู  เพื่อผมอยากจะมีทีมเหมือนทีมที่ปรึกษาเข้าไปช่วยภาคราชการกับรัฐวิสาหกิจ  คือที่ปรึกษานี้แทนที่เราจะจ้างฝรั่งแพง ๆ และไปเปิดโอกาสให้คนที่มีความรู้ในประเทศไทยได้มีโอกาสทำงานแบบนี้บ้าง  เมื่อไหร่เราไม่สร้างคนก็ไม่มีโอกาสก็ต้องพึ่งพาต่างประเทศตลอดไป  ผมก็เลยให้อธิการบดีทั้งหลายมาประชุมและให้เขาไปสร้างทีม  เขาสามารถสร้างได้กี่ทีมก็มาอาสากันว่า  ใครจะเข้าไปช่วยเป็นที่ปรึกษาให้กรมไหน  กระทรวงไหน  รัฐวิสาหกิจไหน เพื่อที่จะไปดูการบริหารให้เกิดประสิทธิภาพ  การบริการประชาชนให้มีประสิทธิภาพ  การบริหารที่ใช้เงินให้คุ้มค่า  ถ้าไม่เช่นนั้นบางทีบางครั้ง  ผมยกตัวอย่างง่าย ๆ ผมไปอินเดียกลับมา  เชื่อมั๊ยว่าสถานทูตไทยประจำอินเดียซึ่งเป็นประเทศที่มีประชากร 1,000 ล้านคน มีเจ้าหน้าที่จำนวนเท่ากับสถานทูตในประเทศบรูไน   ซึ่งมีประชากรไม่ถึง 3 แสนคน ประเทศไม่ถึง 3 แสนคนกับประเทศ 10 ล้านคนมีเจ้าหน้าที่ทำงานจำนวนเท่า ๆ กัน   เรื่องนี้ต้องมาดูกันต้องมาปรับยุทธศาสตร์ใหม่   ตรงที่ไหนมีความสำคัญต่อประเทศไทย  มีประชากรมาก เราก็ต้องมีเจ้าหน้าที่ให้มีจำนวนที่เป็นไปตามศาสตร์ต่างกัน  ถ้าเราไม่ไปดูตรงนี้เราก็จะเห็นว่าเราบริหารราชการแบบวันต่อวัน ไม่มียุทธศาสตร์ไม่มีการใช้ทรัพยากรที่มีจำกัดอย่างมีประสิทธิภาพ   ฉะนั้น  การที่จะขอให้อาจารย์มหาวิทยาลัยทั้งหลายมีโอกาสได้เป็นที่ปรึกษา  ก็จะนำมาซึ่งหลายต่อ   ต่อแรกก็คือให้อาจารย์มหาวิทยาลัยนั้นได้มีประสบการณ์ในการเป็นที่ปรึกษาต่อที่สองคือมีการระดมสมองจากคนนอกระบบราชการมาช่วยมองกรมว่ากรมนั้นควรจะปรับปรุงอะไร  และก็ทำงานร่วมกันปรึกษาร่วมกันและก็จะปรับปรุง  นำไปสู่การประหยัดค่าใช้จ่ายใช้เงินอย่างมีประสิทธิภาพและบริหารอย่างมีประสิทธิภาพ  บริการประชาชนอย่างดี   รัฐวิสาหกิจก็เช่นกันเพื่อจะลดการขาดทุนและเพิ่มกำไรบางแห่งที่ทำได้ บริการประชาชนให้ดีขึ้น  มีระบบรายงานที่ถูกต้องเพื่อให้ผู้บริหารแต่ละส่วนราชการ แต่ละส่วนรัฐวิสาหกิจนั้นได้รู้ประสิทธิภาพของตัวเองตลอดเวลา ไม่เช่นนั้นการปรับปรุง      ประสิทธิภาพก็ไม่เกิด  อันนั้นเป็นสิ่งที่ผมได้มอบหมายไปแล้ว  ก็คิดว่าภายใน 2-3 เดือนนี้จะเริ่มทำเรื่องนี้อย่างจริงจัง  

 

เปิดงานไม้ดอกไม้ประดับที่ในเมืองจังหวัดเชียงใหม่ 

                                วันนี้ผมจะต้องไปเปิดงานไม้ดอกไม้ประดับที่ในเมืองจังหวัดเชียงใหม่  เสร็จแล้วจะไปจังหวัดเชียงรายไปเยี่ยมโครงการพัฒนาดอยตุงของสมเด็จย่า  ซึ่งหม่อมราชวงศ์ดิศนัดดา ดิศกุล เป็นผู้ดูแลที่นั่น  ผมก็จะไปเยี่ยมชมและก็ไปพบกับพี่น้องประชาชนที่จังหวัดเชียงราย  และเย็นก็จะกลับมานอนที่เชียงใหม่   เพราะพรุ่งนี้จะมีการเปิดงานเอสเอ็มอีที่เชียใหม่  และมีการเปิดถนนคนเดินที่เชียงใหม่  ผมก็คงจะกลับกรุงเทพฯ วันอาทิตย์เย็น ๆ  เสาร์  อาทิตย์นี้ก็จะอยู่ที่เชียงใหม่กับเชียงรายนะครับ

 

ภารกิจในสัปดาห์หน้า

                                ก็ขอขอบคุณพี่น้องประชาชนที่ติดตามเรื่องราวต่าง ๆ ของรัฐบาลที่ท่านมอบหมายให้มาทำงาน 4 ปี  ผมก็จะทำงานกันอย่างเต็มที่และคอยรายงานให้ท่านฟังทุก  ๆ สัปดาห์นะครับ  สัปดาห์หน้าก็คงมีเรื่องที่สำคัญ ๆ ก็คือมีการประชุมเชิงปฏิบัติการพัฒนาเทคโนโลยีสารสนเทศการสื่อสารในวันจันทร์  และก็มีการร่วมสัมมนาอุตสาหกรรมก่อสร้างไทยในวันพฤหัสบดี  และเยี่ยมชมการดำเนินงานของบรรษัทบริหารสินทรัพย์ไทยหรือทีเอเอ็มซีในวันศุกร์  เพื่อช่วยให้เขาทำงานได้เร็วขึ้น  มีประสิทธิภาพขึ้น นอกจากนั้นคงจะมีเรื่องสำคัญ ๆ  เข้าสู่การประชุมคณะรัฐมนตรีในวันอังคารที่จะถึงนี้    ผมก็ขอเรียนให้ฟังเท่านี้นะครับ  ขอขอบคุณพี่น้องประชาชนที่รับฟังมาโดยตลอดอีกครั้งหนึ่งครับ และให้มีความสุขทุกท่านครับ

                                สวัสดีครับ

---------------------------------------

ฝ่ายวิเคราะห์ข่าว  สำนักโฆษก

จินตนา/ถอดเทป/พิมพ์ 