คำกล่าวของ พ.ต.ท.ทักษิณ  ชินวัตร  นายกรัฐมนตรี

ในรายการ  “นายกฯ ทักษิณคุยกับประชาชน”

ทางคลื่น F.M. 92.5   สถานีวิทยุกระจายเสียงแห่งประเทศไทย

เวลา 08.00 น.  วันเสาร์ที่ 8 มิถุนายน 2545
 
สวัสดีครับพี่น้องประชาชนที่เคารพรักครับ

                                วันนี้พบกันเช่นเคยนะครับ  อาทิตย์นี้ก็คงมีเรื่องที่เล่าให้พี่น้องประชาชนฟังเป็นปกตินะครับ  เรื่องแรกก็คงป็นเรื่องที่น่าเสียใจกับเหตุการณ์ที่เกิดขึ้นเมื่อวันอังคารที่  4 มิถุนายนคือมีกลุ่มโจรแต่งกายใช้     ชุดลายพรางไม่ทราบฝ่ายจำนวน  3 คนใช้อาวุธปืนเอ็ม 16 ยิงใส่รถรับส่งนักเรียนที่โรงเรียนบ้านคาวิทยา  จังหวัดราชบุรี  ซึ่งมีนักเรียนนั่งอยู่ในรถประมาณ 20 กว่าคนกำลังจะไปโรงเรียนตอนเช้า   พอเกิดเหตุขณะนั้นผมทราบข่าวก็ตอนประชุมคณะรัฐมนตรี   ก็ได้สั่งการให้รัฐมนตรีมหาดไทย  รัฐมนตรีศึกษาธิการ  รัฐมนตรีสาธารณสุขไปดูเหตุการณ์และก็มีการตั้งศูนย์ไล่ล่าและดูแลความปลอดภัยพาผู้ป่วยเข้าไปรักษาที่โรงพยาบาลต่าง ๆ   โดยให้ผู้ว่าราชการจังหวัดราชบุรีเป็นผู้อำนวยการศูนย์   ต้องขอแสดงความเสียใจกับครอบครัวเด็ก     นักเรียน  3 คนที่เสียชีวิต และบาดเจ็บอีก 11  คน   ผมก็มีโอกาสได้ไปเยี่ยมเมื่อวันพฤหัสบดี    (6 มิ.ย.45) ก็ไปฟังบรรยายสรุป  พ่อแม่ของเด็กที่เสียชีวิตก็มาพบ  ก็ให้เงินช่วยเหลือไปแล้วก็ไปเยี่ยมเด็กที่โรงพยาบาลทั้ง           ที่สวนผึ้งและโรงพยาบาลศูนย์ราชบุรี  ก็ได้ติดตามการไล่ล่าตลอดเวลา  ก็พบว่าขณะนี้แนวโน้มเราเชื่อว่าผู้ที่เป็นคนร้ายทั้ง  3 คนน่าจะไม่ใช่คนไทย  แต่เท่าที่ประมวลเรื่องทั้งหมดไม่ใช่เป็นเรื่องการเมือง  แต่เป็นเพราะว่าการที่ชนกลุ่มน้อยอพยพมาอยู่ในพื้นที่เรามาก และการเข้าออกถูกกฎหมายบ้างไม่ถูกกฎหมายบ้างในย่านนี้เยอะ   และจากการสันนิษฐานเป็นไป  2 แนวทาง แนวทางหนึ่งเป็นเรื่องของการสร้างสถานการณ์  อีกแนวทางหนึ่งเป็นเรื่องความขัดแย้งส่วนตัว  เท่าที่ดูแล้วการไล่ล่าก็พบร่องรอยอยู่แต่เป็นไปด้วยความยากลำบากเพราะแถบนั้นมีเขาสูงและป่าไม่ทึบ ฝนก็ตกด้วย แต่การไล่ล่านี้ยังไม่เลิก   และ  ผมก็บอกว่าให้ติดตามทุกวิถีทางเพราะว่าเราต้องการรู้ความจริงและก็ต้องการได้ตัวคนร้ายมาลงโทษ  ไม่ว่าจะจับเป็นหรือจับตายต้องจับ อันนี้ก็ทั้งทหาร ตำรวจ  ทหารพรานช่วยกันเต็มที่    ก็ขอเรียนพี่น้องประชาชนว่าเหตุที่เกิดขึ้นนั้นคงต้องรู้สาเหตุที่แท้จริง และเพื่อต้องการหาทางป้องกันไม่ให้เหตุการณ์แบบนี้เกิดขึ้นอีก  เพราะที่ราชบุรีเป็นบริเวณที่มีทั้งค่ายพักนักศึกษาพม่า   มีทั้งเขตแดนที่เป็นที่ตั้งของชนกลุ่มน้อย  เคเอ็นยูบ้าง  มอญบ้าง  และก็มีการเข้าออกและก็เข้ามาอยู่ในเมืองไทยจำนวนมาก  อันนี้เป็นสิ่งที่ต้องรู้สาเหตุที่แท้จริงจะได้แก้ไขกันต่อไปนะครับ

 
ชี้แจงแนวทางการดำเนินการ ตามนโยบายของรัฐบาลในปีที่  2

                                เรื่องที่สองเมื่อวานนี้ ผมได้เชิญหัวหน้าส่วนราชการประมาณ 500 คนไม่ว่าจะเป็นผู้ว่าราชการจังหวัด  ผู้บังคับการตำรวจจังหวัด และหัวหน้าส่วนราชการที่เป็นอธิบดีเป็นปลัดกระทรวงต่าง ๆ            มาประชุม  ปีหนึ่งเราจะเรียกประชุมกันหนหนึ่ง ปีที่แล้วตอนรัฐบาลเข้ารับงานใหม่ ๆ  ก็ได้ประชุมไป       ครั้งหนึ่ง    ปีนี้ก็ประชุมเป็นครั้งที่สองเพื่อให้มีการทบทวนงานที่ทำไปในปีที่แล้ว   และก็ให้เขาเตรียมตัวสำหรับการทำงานในปีต่อไป  เพื่อให้รู้ว่าสิ่งที่จะต้องทำต้องปรับตัวต้องเผชิญมีอะไรบ้างเพื่อจะได้เตรียมการและเข้าใจแนวทางเข้าใจนโยบาย โดยเฉพาะอย่างยิ่งเรื่องของการปฏิรูประบบราชการ   ซึ่งวันที่  1 ตุลาคม 2545 ถ้ากฎหมายทุกอย่างผ่านเรียบร้อยก็จะมีการจัดกระทรวง ทบวง กรมใหม่  โดยจัดตามกลุ่มภารกิจเพื่อที่จะให้ภารกิจที่เหมือนกันต่อเนื่องกันมาอยู่เป็นกลุ่มเดียวกัน  เพื่อที่ประชาชนจะได้บริการอยู่ในกลุ่มเดียวกันไม่ต้องเดินหลายกระทรวง  แล้วการบริการก็จะดีขึ้นละเอียดขึ้น  แล้วในที่สุดก็จะมีประสิทธิภาพขึ้น  จำนวนข้าราชการก็ไม่ต้องใช้มากเกินไป  ไม่เกิดการซ้ำซ้อนในงาน  ก็ให้ทุกคนเสียสละ  ผมก็พูดว่าทุกคนต้อง        เสียสละทุกคนต้องเตรียมตัวทุกคนต้องเป็นข้าราชการมืออาชีพ นั่นก็คือต้องรู้ในสิ่งที่ทำและต้องมี             จรรยาบรรณในการประกอบอาชีพข้าราชการ  ก็ได้พูดคุยกันถึงแนวทางที่ได้ทำไปในนโยบายเร่งด่วนยังมีปัญหาอะไร ต้องทำอย่างไรก็ซักซ้อมกัน   เรื่องของการแก้ไขปัญหาความยากจน  และเรียนให้ข้าราชการได้รู้ว่าขณะนี้ประเทศไทยกำลังก้าวเข้าสู่สังคมฐานความรู้  เพราะฉะนั้น  เรื่องการพัฒนาคนเป็นหัวใจสำคัญแล้วแน่นอนเราอยู่ในประเทศเสรีประชาธิปไตย  เศรษฐกิจนั้นเราเรียกว่าเป็นเศรษฐกิจแบบทุนนิยม คือเราต้องช่วยคนที่ยากจนคนที่เป็นผู้ประกอบการขนาดเล็กให้เขายืนบนลำแข้งของตัวเองได้  ให้เขาสามารถใช้สินทรัพย์ที่มีอยู่เปลี่ยนเป็นทุนได้   ไม่ว่าจะเป็นเรื่องของที่ดินทำกิน  เรื่องของสินทรัพย์อื่น  อันนี้ก็เป็นแนวทางที่ให้เขาเตรียมตัวและก็ได้เข้าใจยุทธศาสตร์  เข้าใจรูปแบบในการทำงานใหม่  ซึ่งเราจะต้องมีการปฏิรูปกฎหมายที่สำคัญ ๆ  อีกมากมาย  กฎหมายที่เป็นอุปสรรค์ต่อการพัฒนาประเทศ  กฎหมายที่ทำให้คนจนไม่มีโอกาส  กฎหมายที่ทำให้คนตัวเล็กเสียโอกาส  อันนี้คือสิ่งที่จะต้องเตือนให้เขาต้องเตรียมตัวในปีต่อไป  และแน่นอนครับโลกนี้เป็นโลกสมัยใหม่การใช้เทคโนโลยีเพื่อการบริหาร เช่น  การใช้อินเทอร์เน็ต  คอมพิวเตอร์  ก็จะต้องเริ่มขึ้นในปี  ต่อไปนี้ทุกคนต้องเตรียมตัว และก็อธิบายเรื่องของนโยบายประเทศเพื่อนบ้าน  นโยบายต่างประเทศให้ฟังให้ชัดเจนเพื่อจะได้เข้าใจโดยเฉพาะอย่างยิ่งนโยบายกับประเทศเพื่อนบ้าน  เราก็ถือหลักว่าทหารมีหน้าที่รักษาอธิปไตยของประเทศอย่างชัดเจนและต้องทำอย่างเข้มแข็ง  แต่ว่าเรื่องของการเมืองนั้นเป็นเรื่องของรัฐบาลที่จะไม่ไปแทรกแซงกิจการภายในของประเทศเพื่อนบ้านเป็นอันขาด  และก็จะส่งเสริมความสัมพันธ์ความเข้าใจอันดีงาม  ความสัมพันธ์ไม่ว่าจะเป็นทางด้านความมั่นคง  เศรษฐกิจและสังคมให้เกิดความเข้าใจอันดีงามระหว่างกัน  และจะไม่แทรกแซงกิจการภายในของกันและกัน   แต่การรักษาอธิปไตยใน            ดินแดนนั้นเป็นหน้าที่ทหารซึ่งรัฐบาลสนับสนุนและให้ทำได้อย่างเต็มที่แต่เป็นกรณีการรักษาอธิปไตยแห่งดินแดน  อันนั้นก็พูดให้ชัดเจนเพื่อให้ทุกคนได้ทราบว่าหลักการคืออย่างนี้  ทุกคนจะได้ทำงานตามหลักการได้อย่างเต็มที่ชัดเจน และก็อธิบายถึงเรื่องแนวทางการทำงานในเรื่องนโยบายต่างประเทศ  นโยบายคนจน  นโยบายของการสร้างผู้ประกอบการใหม่   อันนี้ก็เป็นเรื่องที่ส่งเสริมให้ภาคเอกชนเข้มแข็งเพื่อให้เศรษฐกิจของไทยได้ขยายตัว ก็เป็นเรื่องที่ได้อธิบายไป ผมใช้เวลาไปประมาณ  2 ชั่วโมงอธิบายให้ข้าราชการฟังและมีการซักถามอีกประมาณร่วมชั่วโมง  สัปดาห์ที่ผ่านมาก็เป็นเรื่องประชุมเชิงปฏิบัติการทำความเข้าใจซักซ้อมยุทธศาสตร์มากขึ้น เพื่อให้ทุกคนได้ทำงานได้อย่างเป็นระบบ

 

 

 

เราต้องรักษาคุณภาพและชื่อเสียงของข้าวหอมมะลิของประเทศไทย 

                                และก็มีการประชุมนโยบายการส่งออกข้าว มีนายกสมาคมผู้ส่งออกข้าว  นายกสมาคมโรงสี  นายกสมาคมเกษตรกร  มาประชุมและมาชี้แจงให้รัฐบาลฟังถึงอุปสรรคในการทำงาน  มีปัญหาอะไรเกี่ยวกับเรื่องนโยบายของรัฐบาลที่เขาต้องการให้ปรับเพื่อให้การทำงานร่วมกันนั้นเป็นไปอย่างมีประสิทธิภาพ  นโยบายอันหนึ่งที่ผู้ส่งออกข้าวเป็นห่วงก็คือเรื่องของการจัดชั้นของข้าวหอมมะลิ  เพราะว่ารัฐบาลไม่ต้องการให้คำว่าข้าวหอมมะลิไทยนั้นเสียชื่อในต่างประเทศด้วยการปลอมปน   จึงมีการจัดชั้นว่าข้าวหอมมะลินั้นอย่างน้อยต้องเป็น  92%  อะไรทำนองนี้   ในช่วงนี้ก็เลยต้องมีการซักซ้อมเพื่อให้เกิดความเข้าใจกันว่าเราจะรักษาคุณภาพของข้าวหอมมะลิของเราให้ได้ราคาสูงในการไปขายต่างประเทศ  โดยให้คุณภาพของข้าวหอมมะลิชั้นหนึ่งนั้นหมายความว่าจะต้อง 92%   จะมีข้าวอื่นปนก็ได้ไม่เกิน 8%  ซึ่งโดยทั่วไปแล้วจะประมาณ  4-5 % เท่านั้น  ถ้าหากว่าไม่เอาอะไรไปปน  เราให้ 92%   ก็มากแล้ว  ทีนี้พ่อค้าก็มีความรู้สึกว่าอยากจะส่งข้าวหอม      ทั่วไปที่มีเปอร์เซนต์ของข้าวหอมมะลิน้อยกว่านี้  ทำให้ต้องไปคุยกับกระทรวงพาณิชย์ใหม่ว่าเป็นไปได้มั๊ยที่จะประกาศชัดเจนว่า  ข้าวหอมส่งไปมีข้าวหอมมะลิกี่เปอร์เซนต์  แล้วเราก็มีการตรวจกันว่าเป็นกี่เปอร์เซนต์จริงหรือเปล่า อันนั้นก็เป็นเรื่องที่กระทรวงพาณิชย์และผู้ส่งออกข้าวจะไปคุยกันอีกครั้งหนึ่ง  เพื่อให้เกิดความเข้าใจซึ่งกันและกันและทำงานเพื่อให้รักษาคุณภาพและชื่อเสียงของข้าวหอมมะลิของประเทศไทย  เพื่อให้เกษตรกรได้ขายข้าวหอมมะลิในราคาดี

 
ร่วมเป็นสักขีพยานในพิธีลงนามบันทึกความเข้าใจเรื่องการค้าระบบหักบัญชีระหว่างไทย-อินโดนีเซีย

                                วันศุกร์ที่  7 มิถุนายนผมได้ไปเป็นสักขีพยานลงนามบันทึกความเข้าใจเรื่องของ Account  Trade  หรือการค้าระบบหักบัญชีระหว่างไทย-อินโดนีเซีย    ซึ่งจะทำให้การขยายตัวทางการค้าระหว่างไทยกับอินโดนีเซียมีมากขึ้น

 
ร่วมงานโครงการเยาวชนรุ่นใหม่  ใส่ใจบ้านเมือง

                                เมื่อวันจันทร์ที่  3 มิถุนายนได้มีการเปิดงานโครงการเยาวชนรุ่นใหม่    ใส่ใจบ้านเมือง        ได้คัดเลือกเยาวชนผู้ด้อยโอกาส  ผู้พิการและก็เยาวชนทั่วไปในระดับมหาวิทยาลัยมาเข้าค่าย   มาดูงานเกี่ยวกับเรื่องของบ้านเมือง  ได้มาดูการประชุมคณะรัฐมนตรี   เรื่องของงานโฆษกบ้าง   เพื่อที่จะให้เด็กรุ่นใหม่ได้      เข้าใจเรื่องของการเมืองและบ้านเมืองบ้าง  บ้านเมืองก็เป็นเรื่องของเขาเป็นเรื่องอนาคตของเขา  เพราะฉะนั้น เขาควรจะสนใจตั้งแต่วันนี้  และก็เป็นลักษณะการเรียนรู้โดยกิจกรรมนั่นเอง   เป็นแนวทางการเรียนรู้อย่างหนึ่งของการเรียนรู้แบบใหม่

 
นักธุรกิจต่างประเทศเข้ามาขยายการลงทุนในประเทศไทยมากขึ้น

                                สัปดาห์ที่ผ่านมาผมมีแขกต่างประเทศมาพบที่สำคัญ ๆ นะครับ  เมื่อวันจันทร์ที่  3 มิถุนายน  มีประธานบริหารสูงสุดของมิตซูบิชิ คอร์ปอเรชั่น และประธานบริหารสูงสุดของอีซูซุมอเตอร์จากประเทศญี่ปุ่นมาพบ  เพื่อที่จะมาพูดคุยกันถึงการที่เขามาขยายการลงทุนในประเทศไทยนะครับ  เขาได้ขยายการผลิตรถกะบะอีซูซุ  เพื่อจะส่งออกไปต่างประเทศ    เขาตั้งใจว่าปีหนึ่งเขาจะส่งออกปีละ 2 แสนคัน  ซึ่งทำให้มีการขยายการลงทุนในประเทศขึ้น ก็เป็นสัญญาณที่ดีครับว่าระยะนี้มีนักธุรกิจเข้ามาเพื่อขยายการลงทุนในประเทศไทยเรามากขึ้น และวันอังคารที่  4 มิถุนายนก็มีประธานสภาธุรกิจสหรัฐอเมริกา-ไทย   ซึ่งเป็นประธานบริษัท   Leman Brothers  คือนายริชาร์ด ฟัลด์  ก็มาพบผมและยืนยันว่ามีความมั่นใจในประเทศไทยมากขึ้นและก็จะเพิ่มการลงทุนของ  Leman Brothers   ในประเทศไทยอีก  200 ล้านเหรียญสหรัฐ  หลังจากที่ลงทุนไปแล้ว  500 ล้านเหรียญสหรัฐ    ก็เป็นสัญญาณที่ดีอีกเหมือนกัน   200  ล้านเหรียญสหรัฐ ก็ประมาณ 8,000 กว่าล้านบาท   จะเพิ่มการลงทุนเข้ามาอีก  แล้วเขาเห็นว่าสัญญาณการฟื้นตัวของประเทศไทยค่อนข้างชัดเจนและเห็นแนวนโยบายเรื่องของการต่างประเทศเขาพอใจว่าทิศทางของประเทศไทยน่าจะเป็นศูนย์กลางในการผลิตเพื่อส่งออกในภูมิภาคนี้อีกมากมาย  เขาก็เลยสนใจที่จะมาลงทุนเพิ่ม

 
แนวคิดการใช้สินทรัพย์ที่มีอยู่เป็นทุนในการประกอบอาชีพตัวเอง

                                ผมมีเรื่องการประชุมคณะรัฐมนตรีเมื่อสัปดาห์ที่แล้วมาเล่าให้ฟังด้วยนะครับ   ผมได้เล่าให้คณะรัฐมนตรีฟังถึงเรื่องที่ผมได้ต้อนรับอดีตประธานาธิบดีของสหรัฐอเมริกาคือประธานาธิบดีบิล  คลินตัน  ที่เคยเล่าให้ท่านฟังเมื่อสัปดาห์ที่แล้ว  เขาได้เสนอแนวทางที่เขาไปพูดคุยกับอดีตรัฐมนตรีคลังของประเทศเปรูมาเพื่อที่จะให้ประเทศไทยเราได้พิจารณาแนวคิดที่จะช่วยเหลือให้คนที่เป็นคนจน  หรือคนที่มีฐานะที่ไม่ค่อยดีมากนักได้มีโอกาสได้ใช้สินทรัพย์ของเขาเป็นทุนในการที่จะสร้างฐานะให้กับตัวเอง  สร้างโอกาสให้กับ        ตัวเอง ซึ่งผมก็ได้ประชุมข้าราชการเมื่อวานนี้ก็ให้แนวทาง และจะประชุมกันอีกเพื่อจะแสวงหาแนวทางที่เหมาะสมถูกต้อง  เพื่อที่จะให้คนไทยได้ใช้สินทรัพย์ที่มีอยู่นั้นขยายโอกาสให้กับตัวเองในโลกของยุคทุนนิยม       ถ้าผมจำได้ในสหรัฐอเมริกาคนที่ไม่มีอะไรเลย  ไปถึงสหรัฐอเมริกากระเป๋าใบหนึ่ง  พอมีสตางค์นิดหนึ่ง         ไม่มากก็ไปเช่าบ้านอยู่ไปเช่าอพาร์ตเม้นท์อยู่ แล้วก็ไปรับจ้างทำงาน ทำงานสักพักหนึ่งก็ไปผ่อนรถ  พอผ่อนรถสักระยะหนึ่งก็เริ่มมีความน่าเชื่อถือเพราะว่ามีประวัติในการผ่อนชำระ  ในที่สุดก็เริ่มผ่อนบ้างได้  ก็เริ่มมี    สินทรัพย์เป็นของตัวเอง  จากผ่อนบ้านก็สามารถที่จะเอาบ้านไปค้ำประกันทำธุรกิจได้อะไรทำนองนี้  ก็ทำให้คนอเมริกาไม่มีคนจนเพราะว่าทุกคนสามารถใช้สินทรัพย์ที่มีอยู่เป็นทุนในการประกอบอาชีพตัวเองได้ นั่นก็เป็นแนวทางที่คลินตันเล่าให้ฟัง  และจากการที่เขาแนะนำหนังสือให้อ่าน ๆ  ดูแล้วน่าสนใจ  เลยคิดว่าเรื่องนี้เราจะต้องประชุมหารือกับส่วนราชการที่เกี่ยวข้อง  นักวิชาการที่เกี่ยวข้อง  และก็พี่น้องประชาชนที่กำลังเผชิญปัญหานี้ อาจจะเป็นตัวอย่างมาพูดคุยกัน เพื่อให้ได้แนวทางที่จะช่วยทำให้เรานั้นแก้ปัญหาความยากจนไปได้อีกทางหนึ่ง  นอกจากการแก้ปัญหาโครงสร้างทั้งระบบ 

 
สัญญาณการฟื้นตัวทางเศรษฐกิจของประเทศไทยค่อนข้างชัดเจนและต่อเนื่อง

                                ในการประชุมคณะรัฐมนตรีธนาคารแห่งประเทศได้มารายงานตัวเลขการเติบโตทางเศรษฐกิจในไตรมาสที่ผ่านมาจนถึงเดือนเมษายน  ก็พบว่าสัญญาณการฟื้นตัวทางเศรษฐกิจของประเทศไทยค่อนข้างชัดเจนและต่อเนื่อง  แนวโน้มเชื่อว่าการเติบโตในปีนี้จะเกิน  3% กว่า ๆ  ซึ่งไอเอ็มเอฟได้ปรับตัวเลขเป็นจาก  2.7% มาเป็น 3.2% แล้ว  และก็ธนาคารโลกก็ปรับตัวเลขของไทยจาก 1.8% เป็น 3-3.5%  บริษัทโกลด์แมนซัคก็ปรับตัวเลขเป็น 4%  ซึ่งผมมั่นใจครับว่าปีนี้ยังไงก็เกิน  3.5% แต่อาจจะถึง 4%  เราพยายามทำกันอย่างเต็มที่  แต่ตัวเลขการเติบโตทางจีดีพีก็คือตัวเลขหนึ่ง  แต่ที่สำคัญคือมันต้องยั่งยืนและภาคประชาชนต้องแข็งแรง  นั่นคือสิ่งที่รัฐบาลมุ่งมั่น  ก็เรียนพี่น้องประชาชนว่ายังมีเรื่องต้องแก้ไขอีกมากมาย  ก็จะทำอย่างต่อเนื่องจะทำอย่างมียุทธศาสตร์เพื่อให้การแก้ปัญหานั้นเป็นไปด้วยความเรียบร้อย 

 
ร่างพระราชบัญญัติการสอบสวนคดีพิเศษ 

                                คณะรัฐมนตรีก็ได้มีมติรับหลักการร่างพระราชบัญญัติการสอบสวนคดีพิเศษ  ซึ่งกระทรวงยุติธรรมได้เสนอตั้งกรมสอบสวนพิเศษคล้าย ๆ  เป็นกรมสอบสวนกลางเหมือนเอฟบีไอของสหรัฐอเมริกา       ที่จะสอบสวนคดีพิเศษ  คดีสำคัญ ๆ คดีที่ต้องใช้ผู้เชี่ยวชาญพิเศษ   ก็เป็นเรื่องที่จะต้องเข้าสภาอีกครั้งหนึ่ง        ต้องมีการพิจารณามีกรรมาธิการร่วมกันของผู้ที่เกี่ยวข้อง  เพื่อให้มั่นใจว่ากรมสอบสวนพิเศษนั้นสร้างขึ้นมาแล้วเป็นประโยชน์กับประชาชนในการให้ความยุติธรรมแก่ประชาชน

 
แนวทางความร่วมมือด้านยางพาราระหว่างไทย  อินโดนีเซียและมาเลเซีย

                                คณะรัฐมนตรีได้ให้แนวทางในการทำความตกลงเรื่องยางพาราระหว่างไทย-อินโดนีเซียและมาเลเซียด้วย   ก็จะให้มีการควบคุมปริมาณการส่งออกเพื่อให้ไม่ส่งออกจนล้นตลาด  ทำให้ยางพาราราคาตกหลังจากที่มีการประกาศว่าจะมีการร่วมมือกันตั้งบริษัทร่วมกันระหว่างประเทศไทย-อินโดนีเซียและมาเลเซียในการที่จะดูแลรับซื้อยางและขายยางแทนเกษตรกร   ก็ปรากฏว่าราคายางจากเดิมที่เคยขายกันอยู่ที่ 14 บาท  17 บาท ขยับขึ้นมาเรื่อยครับ  ล่าสุดทราบว่าราคาเป็น 29 บาทแล้ว  ซึ่งผมตั้งใจเหลือเกินว่าหลังจากที่ตั้งบริษัทกันเรียบร้อยจะให้เกษตรกรขายยางได้ประมาณ  30  บาท ตั้งใจว่าอย่างนั้น  เพื่อที่ราคายางที่จะไปขายถึงมือผู้ซื้อในต่างประเทศที่  1 เหรียญสหรัฐหรือประมาณ 42 บาท   ก็จะพยายามทำให้เต็มที่เชื่อว่าเกษตรกรชาวสวนยางก็คงจะได้ราคายางที่ดีอย่างต่อเนื่องซะทีหนึ่ง

 
การแปรรูปบริษัท การท่าอากาศยานแห่งประเทศไทยเป็นบริษัทจดทะเบียนในตลาดหลักทรัพย์ฯ

                                เมื่อวันพุธที่  5 มิถุนายน ท่านรัฐมนตรีว่าการกระทรวงการคลัง   รัฐมนตรีว่าการกระทรวงคมนาคม  ได้มารายงานเรื่องการจะนำบริษัท การท่าอากาศยานแห่งประเทศไทยจดทะเบียนเป็นบริษัทจำกัด และกระจายหุ้นเป็นบริษัทมหาชนในตลาดหลักทรัพย์แห่งประเทศไทยภายในปีนี้  อาจจะประมาณเดือนตุลาคมก็จะกระจายหุ้นให้กับนักลงทุนทั้งไทยและต่างประเทศ 30%  ซึ่งตอนนี้ทิศทางในการใช้สนามบิน   ดอนเมืองหลังจากที่สนามบินสุวรรณภูมิเปิดแล้วก็ค่อนข้างชัดเจน   ตอนแรกเรายังไม่กล้ากระจายหุ้นเพราะว่าเรายังหาความชัดเจนในการที่จะใช้สนามบินดอนเมืองหลังจากที่สนามบินสุวรรณภูมิเปิดแล้วอย่างไร   ตอนนี้ก็ค่อนข้างชัดเจนว่าเราสามารถใช้เป็นศูนย์ทางด้านการขนส่งศูนย์ซ่อมและก็เครื่องบินเช่าเหมาลำขณะเดียวกันก็อาจใช้อาคารบางอาคารทำเป็นศูนย์แสดงสินค้าด้วย  ก็คงจะมีรายได้บ้าง  แต่ว่ารายได้ส่วนใหญ่ก็จะเป็นรายได้จากสนามบินสุวรรณภูมิเป็นหลัก   ตรงนี้ก็ได้ผ่านคณะกรรมการที่พิจารณาการแปรรูปแล้วก็เลยมาสรุปให้ผมฟัง เพื่อที่จะได้นำไปดำเนินการต่อไป   และเล่าให้ฟังว่าองค์การโทรศัพท์แห่งประเทศไทยและการสื่อสารแห่งประเทศไทยก็จะพยายามเร่งแปรรูป  โดยเฉพาะองค์การโทรศัพท์ฯ  ก็จะทำในปีนี้เช่นกันนะครับ  เมื่อมีการแปรรูปรัฐวิสาหกิจเข้าตลาดหลักทรัพย์ฯ มาก ๆ  ก็จะมีมูลค่าการตลาดของสินทรัพย์รัฐวิสาหกิจมากกว่า  1 ล้านล้านบาทประมาณ 1.5 ล้านล้านบาท  ถ้าหากว่ารัฐวิสาหกิจที่มีกำไรทั้งหมดเข้าตลาดหลักทรัพย์ฯ ก็จะทำให้สินทรัพย์ของประเทศสูงขึ้น

 
รัฐบาลจะพยายามแก้ไขปัญหาความยากจนให้เป็นระบบและเบ็ดเสร็จ

                                เมื่อสักครู่ผมได้เล่าให้ฟังนิดหนึ่งว่าได้มีการประชุมยุทธศาสตร์การแก้ไขปัญหาความยากจนไปเมื่อวันพฤหัสบดีที่  6 มิถุนายน   ได้ให้สภาพัฒนาการเศรษฐกิจและสังคมแห่งชาติเป็นศูนย์กลางในการที่จะประสานงานการแก้ปัญหาความยากจนกับหน่วยงานต่าง  ๆ ของภาครัฐ  ภาคเอกชน ภาคประชาชนและภาคองค์กรเอกชน   นักวิชาการ เพื่อที่จะมองการแก้ปัญหาความยากจนนั้นอย่างมียุทธศาสตร์อย่างเป็นระบบและไม่ซ้ำซ้อนให้เกิดพลัง   ก็มีการนำตัวเลขนำสาเหตุของความยากจนทั้งหลายมา   บางอันก็ยังเป็นเรื่องของเพียงความสัมพันธ์ระหว่างความยากจนกับสิ่งเหล่านั้นอยู่  แต่ไม่ใช่เป็นสาเหตุที่แท้จริง   ซึ่งสาเหตุส่วนหนึ่งคงมาจากระบบโครงสร้างต่าง ๆ ของประเทศไม่ว่าโครงสร้างกฎหมาย  โครงสร้างการพัฒนาต่าง ๆ เป็นต้นหลาย ๆ เรื่องก็เป็นสาเหตุที่ทำให้คนจนไม่มีโอกาส   คนที่มีรายได้น้อยไม่มีโอกาส  ก็ต้องแก้ไขอีกหลายเรื่อง โดยเฉพาะการปฏิรูปกฎหมาย  การปฏิรูปในเรื่องของการบริหารราชการ  การปฏิรูปในเรื่องของการศึกษา  การให้โอกาส  อันนี้ก็เป็นเรื่องที่ละเอียดที่จะต้องช่วยกันคิดช่วยกันทำอย่างเป็นระบบ โดยที่ผมจะเป็นประธานเองและก็จะพยายามทำให้การแก้ปัญหาความยากจนนั้นเป็นระบบและแก้ให้เบ็ดเสร็จ  ก็พยายามจะทำอย่างเต็มที่ครับ

 
สัปดาห์หน้าจะเดินทางไปไปบาห์เรน  บรัสเซลล์  อียู 

                                วันนี้ก็คงจะไม่ลงรายละเอียดในหลายเรื่องที่ได้ไปประชุม  แต่ก็เล่าให้พี่น้องประชาชนฟังว่าสัปดาห์ที่ผ่านมานั้น  ก็มีเรื่องที่ต้องประชุมเพื่อกำหนดยุทธศาสตร์ กำหนดแนวทางในการแก้ปัญหาในหลายเรื่องพร้อม ๆ กันทั้งสัปดาห์  เพราะว่าสัปดาห์หน้าผมจะไม่อยู่เพราะจะเดินทางไปบาห์เรน  บรัสเซลล์  อียู  เพื่อจะไปเจรจาเรื่องของการค้าให้กับประเทศไทยเพื่อขยายตลาดส่งออก   เพราะตอนนี้ตลาดส่งออกของเราเริ่มจะขยายตัวขึ้นแล้ว  เราก็จะขยายต่อไป  เพื่อให้เกิดตลาดที่ขายของ ๆ เราให้มากขึ้น

 

ขอเชิญชวนพี่น้องประชาชนไปใช้สิทธิเลือกตั้ง ส.ก.-ส.ข.

                                ผมอยากจะเชิญชวนพี่น้องครับว่าวันที่  16 มิถุนายนนี้จะเป็นการเลือกตั้งส.ก.-ส.ข.ของกรุงเทพมหานคร  ซึ่งอยากให้พี่น้องออกไปใช้สิทธิ   ช่วงนี้ก็เป็นช่วงฟุตบอลโลกหลายคนก็ดูฟุตบอลกัน       แต่วันที่  16 มิถุนายนนั้นทราบว่าจะมีฟุตบอลที่น่าสนใจ  เลยอยากให้พี่น้องประชาชนได้กรุณาเสียสละตื่นเช้า ฟุตบอลมีช่วงบ่าย  ช่วงเช้าไปใช้สิทธิกันหน่อย   เพราะว่าทุกครั้ง ส.ก.-ส.ข. ใช้สิทธิกันน้อย เมื่อใช้สิทธิกันน้อยก็จะกลายเป็นว่าผู้ที่ได้รับเลือกตั้งจะกลายเป็นจัดตั้ง  ก็อยากจะให้พี่น้องประชาชนได้ไปใช้สิทธิกันให้มาก  เพื่อการจัดตั้งจะได้ไม่มีผล  จะได้เป็นผลของกระแสประชาชนเป็นหลักว่าอยากจะเลือกใครเลือก             พรรคไหน ก็อยากจะให้พี่น้องได้ใช้ความคิดในการตัดสินใจเพื่อส่งเสริมประชาธิปไตยของประเทศให้ประชาธิปไตยนั้นซึมลึกลงไปแม้กระทั่งการเลือกตั้งท้องถิ่น  เรื่องส.ก.-ส.ข.นั้นเป็นเรื่องที่ใกล้ตัวพี่น้อง          ชาวกรุงเทพมหานครเป็นอย่างยิ่ง  ถึงแม้ว่าจะเป็นการเลือกตั้งระดับท้องถิ่น  ก็อยากจะให้พี่น้องให้ความสำคัญไปใช้สิทธิให้มาก ๆ  เพราะว่าการใช้สิทธิมากนั้นจะเป็นประชาธิปไตยที่แท้จริง   ก็กรุณาเสียสละเวลาไปในช่วงเช้านะครับ  บ่ายท่านก็จะได้ดูฟุตบอลได้   ก็ขอขอบคุณพี่น้องประชาชนที่ติดตามรับฟังรายการที่    ผมเล่าการทำงานให้พี่น้องประชาชนฟังทุก ๆ วันเสาร์นะครับ   ก็ขอขอบคุณอีกครั้งหนึ่งครับ  สวัสดีครับ

 

---------------------------------------------

ฝ่ายวิเคราะห์ข่าว  สำนักโฆษก

วิสุนี ตรวจ/ จินตนา  ถอดเทป/พิมพ์