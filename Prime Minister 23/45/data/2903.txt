คำกล่าว ของ พ.ต.ท.ทักษิณ  ชินวัตร นายกรัฐมนตรี

ในโอกาสพบผู้นำศาสนาอิสลาม 5 จังหวัดชายแดนภาคใต้
ในระหว่างการเดินทางไปประชุมคณะรัฐมนตรีนอกสถานที่
ณ สำนักงานคณะกรรมการอิสลามประจำจังหวัดนราธิวาส

วันศุกร์ที่ 29 มีนาคม 2545 เวลา16.50 น. 

 

----------------------------------

 
ท่านประธานกรรมการอิสลามจังหวัดนราธิวาส  ปัตตานี สตูล  สงขลา  ยะลา
ท่านกรรมการอิสลามทุกจังหวัดภาคใต้
พี่น้องชาวมุสลิมที่เคารพรัก

                              วันนี้อบอุ่นมากที่พี่น้องโดยเฉพาะผู้นำศาสนาอิสลามภาคใต้  ได้มาให้การต้อนรับคณะรัฐมนตรีที่มาประชุมที่ภาคใต้  โดยใช้จังหวัดนราธิวาสเป็นที่ประชุม วัตถุประสงค์ก็คืออยากจะให้คณะรัฐมนตรีนี้ได้มาสัมผัสบรรยากาศ  มาพบปะ   ได้เห็นชีวิตความเป็นอยู่  ได้พูดคุยกับผู้นำท้องถิ่น    เพื่อที่จะไปประกอบในการวางยุทธศาสตร์ของประเทศในการพัฒนาแต่ละที่  โดยเฉพาะอย่างยิ่งพื้นที่จังหวัดชายแดนภาคใต้นั้นเป็นพื้นที่ที่ประชากรส่วนใหญ่เป็นชาวมุสลิม และผมเองได้เคยมาที่นี่หลายครั้ง  มาปราศรัยแล้วก็บอกว่าพี่น้องชาวมุสลิมประมาณ 6,000,000 คนของประเทศไทยนั้น  เป็นพลังสำคัญที่เราจะต้องให้พลังที่สำคัญเหล่านี้เป็นพลังที่ได้รับการอบรมจริยธรรม คุณธรรม ผ่านระบบของการอบรมทางศาสนา  ก็จะต้องให้พลังเหล่านี้เป็นพลังที่สำคัญของประเทศ  เป็นพลังที่มาช่วยกันสร้างให้ประเทศไทยเรามีความเข้มแข็ง  มีความสงบสุข  ทุกครั้งเวลาที่พบกัน  ท่านก็จะบอกว่าขอให้ความสันติสุขจงมีแด่ทุกท่าน  นั่นคือให้รู้ว่าศาสนาของท่านต้องการความสันติสุข 

                              วันนี้ผมคิดว่าภาคใต้มีความสันติสุขโดยตัวเองมากพอสมควร  แต่ว่าปัญหาเล็ก ๆ น้อย ๆ ที่เกิดขึ้นนั้นเป็นปัญหาที่ผมเชื่อว่าผมเข้าใจ  ผมกำลังพยายามตรวจสอบว่าผมเข้าใจจริงหรือเปล่าจากพวกท่าน  จากข้าราชการ  จากประชาชน  แต่ผมก็จะเดินถามชาวบ้านไปเรื่อย ๆ เพราะว่าผมจะต้องการความจริงจากหลายฝ่าย   ข้อเสนอที่ท่านยื่นมาทั้งหลายนั้นเป็นสิ่งที่เรามีการพูดคุยกัน  ถึงแม้ว่าตัวแทนพี่น้องมุสลิมจะอยู่ในคณะรัฐมนตรี 1 คน คือท่านวันนอร์ ฯ ท่านวันนอร์ ฯ ก็เป็นบุคคลซึ่งพี่น้องชาวมุสลิมภาคใต้ให้ความเคารพนับถือ  เพราะเป็นผู้นำศาสนามาก่อน  ท่านวันนอร์ ฯ ก็ได้ให้ความรู้กับรัฐบาลในเรื่องของขนบธรรมเนียมวัฒนธรรมของพี่น้องชาวมุสลิมมากพอสมควรที่ทำให้เราเข้าใจ  รัฐบาลหลังจากที่ผมได้ประกาศเป็นนโยบาย  และเมื่อวันพุธที่ผ่านมา  กฎหมายก็ได้ผ่านวาระที่ 1  เรียบร้อย  คือการจัดตั้งธนาคารอิสลาม  ก็เป็นขั้นแรกที่ท่านนั่งเฝ้ารอคอยมาเป็นเวลาหลายสิบปี  ที่อยากเห็นธนาคารอิสลามซึ่งเป็นธนาคารที่ดำเนินกิจกรรมถูกต้องตรงตามหลักศาสนา  และวันนี้วาระที่ 1 ผ่านแล้ว    ผมได้เตรียมอะไรไว้เรียบร้อย   พอผ่านวาระที่ 3 แล้วจะตั้งได้เร็วมาก

                               เรื่องที่สองคือเรื่องของการมีพระราชบัญญัติกิจการฮัจจ์    ซึ่งก็คล้าย ๆ กับที่มาเลเซียมี    เพื่อให้พี่น้องเดินทางไปฮัจจ์ได้สะดวกสบายขึ้น  คล่องตัวขึ้น  ปลอดภัยขึ้น  ได้ผ่านคณะรัฐมนตรีไปแล้ว  รอเข้าสภา ฯ เท่านั้น  เรื่องที่สาม  กระทรวงอุตสาหกรรมคงจะเสนอเรื่องของการส่งเสริมในการทำอาหารฮาราลอย่างเป็นระบบ  เป็นเรื่องเป็นราวถูกต้องตามหลัก    และมีตลาดรองรับ    ซึ่งรัฐมนตรีว่าการกระทรวงการต่างประเทศจะเดินทางในวันอาทิตย์นี้   เลยไม่ได้มาร่วมประชุมด้วย  ก็จะไปเซ็น FTA หรือ  Free Trade Agreement คือการตกลงทำการค้าที่ไม่ต้องเสียภาษีระหว่างไทยกับบาห์เรน  ซึ่งบาห์เรนก็พร้อมที่จะให้เราใช้เป็นประตูในการขายของให้กับทางตะวันออกกลาง  ซึ่งถ้าเราทำอาหารฮาราล   เราส่งผ่านบาห์เรน  ก็จะมีที่ขายได้ 

                              เรื่องที่สี่ เป็นเรื่องที่จะต้องเข้าคณะรัฐมนตรีในวันอังคารที่จะถึงนี้  เป็นเรื่องที่จะส่งเสริมให้มัสยิด 3,295 มัสยิดได้มีการอบรมเด็กวัยรุ่น - เยาวชน  ซึ่งจะมีงบประมาณประมาณ 42 ล้านกว่าบาททั้งประเทศ   ท่านวันนอร์ ฯ ได้มาบอกกับผม  ซึ่งผมไม่ขัดข้องในหลักการ  ต้องนำเข้าคณะรัฐมนตรี  คณะรัฐมนตรีก็จะอนุมัติงบกระตุ้นเศรษฐกิจนี้มา  เพื่อให้ทุกมัสยิดได้อบรมเด็กวัยรุ่นชาวอิสลาม  เพื่อเขาจะได้เป็นคนดี  ซึ่งความจริงก็มีกิจกรรมอยู่แล้ว  แต่นี่เป็นกิจกรรมพิเศษ  เพราะช่วงนี้เราจำเป็นอย่างยิ่ง  ที่จะต้องให้เด็กรุ่นใหม่ได้พัฒนาวัตถุและจิตใจไปพร้อม ๆ กัน  ซึ่งได้เตรียมการไว้แล้ว  ส่วนเรื่องอื่น ๆ ที่ได้ขอมานั้นอะไรที่จะทำให้เกิดความรักความสามัคคี  เกิดพลัง  เกิดการสร้างสมปัญญา ความรู้  ศักยภาพ  ของพี่น้องชาวมุสลิม  รัฐบาลทำอะไรให้ได้ตามภาวะงบประมาณและเศรษฐกิจก็จะทำ  แต่ว่าต้องพิจารณาเป็นเรื่อง ๆ ไป  บางเรื่องก็ง่ายบางเรื่องก็ยาก  แต่ว่าความเข้าใจซึ่งกันและกันเป็นหัวใจสำคัญ 

                              วันนี้สิ่งที่ผมอยากจะขอร้องกับท่านผู้นำทั้งหลายก็คือ  ต้องช่วยกันให้ภาพพจน์ของภาคใต้เป็นภาพพจน์แห่งความสันติสุข  เพื่อที่ศักยภาพที่มีอยู่จะได้ถูกใช้  วันนี้ศักยภาพของภาคใต้เรื่องท่องเที่ยวเป็นอันดับหนึ่ง  เพราะว่าคนที่มาท่องเที่ยว 71% มาภาคใต้  เพราะฉะนั้นศักยภาพแถว 3 จังหวัดชายแดนภาคใต้ในการท่องเที่ยวยังมีอยู่มาก  ศักยภาพของการเกษตรยังมีอีกมาก   ศักยภาพของผู้คนที่จะสามารถผลิตสิ่งของต่าง  ๆ อุตสาหกรรมก็ดี  หัตถกรรมก็ดี  แปรรูปสินค้าเกษตรก็ดี  ไปสู่ตลาดโลกหรือตลาดในประเทศยังมีอีกมาก  แต่เนื่องจากว่ามีแต่ข่าวมีปัญหา  มีโจรกลุ่มนั้นกลุ่มนี้  ความจริงมันหมดไปแล้ว  ผมเชื่อว่าท่านทั้งหลายก็กล้ายืนยันว่าโจรจริง ๆ ไม่มีหรอก  ก็เป็นโจรที่มีปัญหาความขัดแย้งส่วนตัวบ้าง  ปัญหาความขัดแย้งระหว่างเจ้าหน้าที่กับชาวบ้านบ้าง  ปัญหาเรื่องของมิจฉาชีพบ้าง  ผลประโยชน์บ้าง  เป็นเรื่องอย่างนี้ซึ่งมีทั่วไป  แต่ว่าขณะเดียวกันนั้นข่าวที่ออกมาทำให้มีความรู้สึกว่าทางใต้ไม่สงบ  ขนาดผมจะมาประชุม  ฯ บางคนบอกผมว่าอย่ามาเลย  ไม่ปลอดภัย  ผมเลยบอกว่าถ้ามีผืนแผ่นดินตรงจุดไหน  ตารางเมตรไหนไม่ปลอดภัยสำหรับคณะรัฐมนตรีก็ต้องไม่ปลอดภัยสำหรับประชาชนไทยทั้งประเทศแน่นอน  เพราะฉะนั้นผมจะไป  ไม่มีปัญหาหรอก   มาก็ไม่มีอะไร  พี่น้องก็ให้การต้อนรับอย่างดี น่ารัก  ชาวบ้านข้างทางก็ต้อนรับ  

                              ผมอยากจะเรียนว่าความเข้าใจซึ่งกันและกัน  การมีส่วนร่วมในการคิด  ในการตัดสินใจ  เป็นหัวใจสำคัญของระบอบประชาธิปไตย  เพราะฉะนั้นพี่น้องท่านผู้นำศาสนาทั้งหลาย  ใกล้ชิดชาวบ้าน  สะท้อนความรู้สึกของชาวบ้านแล้วมาสะท้อนให้รัฐบาล   รัฐบาลก็จะแก้ปัญหาโดยการมองปัญหาร่วมกัน  และเอาแนวทางในการแก้ปัญหามาร่วมกันแก้  เพราะอย่างนี้ต้องแก้ปัญหาได้  อย่างเมื่อสักครู่นี้หัวข้อที่ท่านบอก เช่นว่า  จะเอาข้าราชการมาอยู่ต้องเป็นคนมีวิสัยทัศน์และยอมรับ  เข้าใจความแตกต่างของเชื้อชาติ  ศาสนา วัฒนธรรม  ใช่เลย  และก็บอกว่าเวลามีเรื่องเกิดขึ้น  ผู้บังคับบัญชาห้ามปกป้องลูกน้อง  โดยเฉพาะอย่างยิ่งข้าราชการที่ทำผิด  ใช่เลย  แล้วการปกป้องก็มีจริง  อันนี้ผมยอมรับ  ผมเช็คข่าวหลายทาง  บางทีเหตุการณ์เกิดขึ้น  คนนี้ผิดแน่นอน  ผู้บังคับบัญชาออกมาบอกว่าไม่เกี่ยว  มีอย่างนี้เกิดขึ้นเรื่อยเป็นการให้ท้าย  อย่างนี้ต้องแก้ไข  บางทีต้องเอาไม้เรียวตีทั้งผู้บังคับบัญชาและผู้ใต้บังคับบัญชาเลย   

                              ต้องบอกกับท่านว่าวันนี้จริง ๆ สิ่งที่มีความแตกต่างของจังหวัดชายแดนภาคใต้กับจังหวัดอื่น ๆ มีเรื่องเดียว  คนส่วนใหญ่ของจังหวัดชายแดนภาคใต้เป็นมุสลิม  เท่านั้นเอง  นอกนั้นไม่มีอะไรแตกต่างเลย  เหมือนกันหมดทุกจังหวัด  เพราะฉะนั้นวันนี้เรากำลังไปมองปัญหาชายแดนภาคใต้เป็นปัญหาความมั่นคงบ้าง  อะไรต่ออะไรบ้าง  จริง ๆ แล้วเป็นปัญหาของการเข้าใจเชื้อชาติศาสนา   เข้าใจพี่น้องมุสลิม  แล้วให้พี่น้องมุสลิมมีส่วนร่วมในการวิเคราะห์ปัญหา  ในการแก้ปัญหา  ในการพัฒนา  ตรงนั้นต่างหากที่เป็นหลัก  ถ้าเข้าใจการมีส่วนร่วมและยอมรับการมีส่วนร่วม  มีปฏิสัมพันธ์กันอย่างใกล้ชิด  ตรงนั้นพอแล้ว  ผมเชื่อว่าการแก้ปัญหาไม่ได้มีอะไรที่พิสดารไปกว่านี้  การเดินทางไปมาหาสู่กันของคนมุสลิมก็เป็นเรื่องปกติ  มีผิดปกติบ้างเป็นเรื่องธรรมดาที่ไหนก็มีผิดปกติ     ชายแดนทางเขมร ทางลาว ทางพม่า   มีปกติเป็นส่วนใหญ่  ไม่ปกติก็มีบ้าง  เป็นเรื่อง ๆ ไป  เพราะฉะนั้นก็เลยอยากจะเอาปัญหาทั้งหมด  เอาแนวคิดที่ท่านเสนอไปให้ทีมงานของผมวิเคราะห์   มีอะไรที่จะต้องทำหรือทำไม่ได้ก็จะสื่อกลับมา  และปรึกษากัน   อะไรทำได้ก่อนก็ทำก่อน  แต่อย่างน้อย  ๆ ที่บอกไปสักครู่นี้ได้ทำแล้ว  เพียงแต่ขั้นตอนทำให้จบเท่านั้นเอง     ส่วนเรื่องอื่น ๆ นั้นก็คงจะพิจารณาต่อไป

                               เรื่องของการยกฐานะวิทยาเขตปัตตานีเป็นมหาวิทยาลัย  ก็ต้องพิจารณากัน    เพราะตอนนี้งบประมาณก็ค่อนข้างจำกัด  เพราะผมมารับช่วงรัฐบาลในภาวะซึ่งเอาหนี้มาฝากผมไว้มาก  การแก้ปัญหาผมต้องรีบสร้างรายได้  ภาวะเศรษฐกิจก็แย่  เราเริ่มสร้างขึ้นมาก็ต้องพัฒนา  ต้องมีงบขาดดุล  งบขาดดุลก็ไปเพิ่มหนี้  หนี้ที่สูงท่วมคออยู่แล้ว  มันต่อขึ้นถึงจมูก  เลยต้องพยายามบริหารในภาวะงบประมาณที่จำกัด  ต้องพยายามทำให้ดีที่สุด  วันนี้บางอย่างได้  ก็ได้  อย่างที่ไม่ได้อาจจะต้องรอวันที่เศรษฐกิจฟื้น  แต่ต้องทำความเข้าใจไว้แต่ต้น  และมียุทธศาสตร์ไว้แต่ต้น  เราจะมีการพูดคุยกัน  มีปฏิสัมพันธ์ต่อกันเพื่อจะได้รู้ปัญหาที่แท้จริง 

                              ต้องขอขอบคุณกับการต้อนรับ  ข้อคิดเห็น ข้อเสนอแนะ  และขอฝากพี่น้องชาวมุสลิมในจังหวัดชายแดนทั้ง 5 จังหวัดไว้กับท่านผู้นำศาสนาทั้งหลาย    ขอให้ถือว่าทุกคนต้องเป็นพลังที่สำคัญของแผ่นดิน   ทุกคนจะต้องช่วยกันสร้างเศรษฐกิจ สร้างสังคม  ให้แผ่นดินไทย  แผ่นดินที่มีพระบาทสมเด็จพระเจ้าอยู่หัวทรงตรากตรำทำงานหนัก สมเด็จพระนางเจ้า ฯ พระบรมราชินีนาถเสด็จ ฯ มาเยี่ยมท่านเป็นประจำ   ตรากตรำทำงานหนักเพื่อพวกเราทุกคน   ท่านจะได้ทรงเบาพระทัยว่า พี่น้อง โดยเฉพาะท่านผู้นำศาสนาทั้งหลายจะช่วยกัน  เพื่อให้ชาวบ้านได้มีความเข้าใจในรัฐบาล  มีความเข้าใจในประเทศ  มีความจงรักภักดี  และช่วยกันทำให้ตัวเองเป็นพลังมากกว่าเป็นภาระ  คือต้องเปลี่ยนภาระให้เป็นพลัง  แทนที่จะเป็นภาระกับแผ่นดิน  ก็มาเป็นพลังในการสร้างให้แผ่นดินนี้มีแต่สันติสุข  มีแต่ความมั่งคั่ง  ก็ทำให้ท่านทั้งหลายอยู่ดีด้วย  รัฐบาลมีหน้าที่อำนวยความสะดวก  รับฟัง ส่งเสริมให้กิจกรรมของท่านเป็นประโยชน์ต่อตัวท่านและต่อประเทศ  ก็ขอฝากราษฎรชาวมุสลิมทั้ง  5 จังหวัด   ให้ท่านทั้งหลายช่วยกัน   สร้างความรักความสามัคคีให้เกิดขึ้น  รัฐบาลจะสนับสนุนกิจกรรมนี้ให้เป็นประโยชน์  ขอขอบคุณอีกครั้ง  ขอขอบคุณในการต้อนรับ  และจะอยู่ที่นี่ถึงวันอาทิตย์ จะประชุมให้ได้ประโยชน์มากที่สุด ให้ได้สัมผัสกับพี่น้องอย่างแท้จริง  ขอขอบคุณครับ

                                                                ----------------------------------------- 

                                                                                          ฝ่ายประชาสัมพันธ์และเผยแพร่  สำนักโฆษก

                                                                                          วิมลมาส  รัตนมณี  / ถอดเทป / พิมพ์

พาณี  รัตนยันต์ / ตรวจ