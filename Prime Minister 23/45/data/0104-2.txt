คำกล่าวของ พ.ต.ท. ทักษิณ ชินวัตร นายกรัฐมนตรี
ในโอกาสเป็นประธานในพิธีเปิดสถาบันราชภัฏเพชรบุรีวิทยาลงกรณ์

ในพระบรมราชูปถัมภ์ ศูนย์สระแก้ว
ณ สถาบันราชภัฏเพชรบุรีวิทยาลงกรณ์ ในพระบรมราชูปถัมภ์ ศูนย์สระแก้ว
อำเภอเมือง จังหวัดสระแก้ว

วันจันทร์ที่ 1 เมษายน 2545  เวลา 13.30 น.

------------------------------------------------

ท่านประธานคณะกรรมการที่ปรึกษานายกรัฐมนตรี (นายเสนาะ เทียนทอง)

ท่านผู้ว่าราชการจังหวัดสระแก้ว (นายสมชาย ชุ่มรัตน์)

นายกสภาประจำสถาบันราชภัฏเพชรบุรีวิทยาลงกรณ์ ในพระบรมราชูปถัมภ์

ท่านผู้บริหารสถาบัน

เพื่อนสมาชิกสภาผู้แทนราษฎร

พี่น้องประชาชนจังหวัดสระแก้ว และ
ผู้มีเกียรติที่เคารพรักทุกท่าน

                              ผมมีความยินดีที่ได้มาเป็นประธานในพิธีเปิดสถาบันราชภัฏเพชรบุรีวิทยาลงกรณ์   ในพระบรมราชูปถัมภ์ ศูนย์สระแก้ว อย่างเป็นทางการในวันนี้ และทราบว่าการจัดการศึกษาของสถาบันราชภัฏเพชรบุรีวิทยาลงกรณ์ มีความก้าวหน้ามาโดยลำดับ ปัจจุบันนี้ ได้ขยายตัวมายังสระแก้ว ซึ่งมีพื้นที่กว้างขวาง      ทำให้พี่น้องประชาชนทางจังหวัดสระแก้วและจังหวัดใกล้เคียงมีโอกาสทางการศึกษามากขึ้น

                              พันธกิจของสถาบันตามที่ได้รายงานมาเป็นเรื่องที่น่ายกย่องยินดี โดยเฉพาะอย่างยิ่งการสนองนโยบายของรัฐบาลในด้านการศึกษา ซึ่งเล็งเห็นว่าการศึกษาสร้างชาติ สร้างคน และสร้างงาน และเป็นยุทธศาสตร์ของการพัฒนาชุมชนและท้องถิ่น ซึ่งหากทุกฝ่ายช่วยกันดำเนินงานตามพันธกิจให้บรรลุวัตถุประสงค์ตามที่      กล่าวมาแล้ว จะเป็นผลให้มีการพัฒนาในระดับรากหญ้าอย่างทั่วถึง และเป็นประโยชน์อย่างยิ่งแก่การพัฒนา     ท้องถิ่นต่างๆ รวมถึงการพัฒนาจังหวัดสระแก้ว และการพัฒนาประเทศโดยส่วนรวมด้วย

                              ผมขอขอบคุณทุกหน่วยงานที่เกี่ยวข้องทั้งภาครัฐและภาคเอกชน ที่มีส่วนร่วมในการพัฒนา  ด้านการศึกษาจนมีโอกาสเปิดสถาบันการศึกษาระดับอุดมศึกษาในจังหวัดสระแก้วอีกแห่งหนึ่งในวันนี้ และ      เชื่อมั่นว่าสถาบันราชภัฏเพชรบุรีวิทยาลงกรณ์ ในพระบรมราชูปถัมภ์ จะเป็นกำลังสำคัญในการผลิตบุคลากรที่มีคุณภาพ และคุณธรรม เพื่อร่วมกันพัฒนาประเทศให้เจริญก้าวหน้า รุ่งเรือง ตลอดไป และขออำนวยพรให้พันธกิจและกิจกรรมทุกอย่างของสถาบันแห่งนี้ จงบรรลุผลสำเร็จตามเจตนารมณ์ทุกประการ

                              บัดนี้ ได้เวลาอันสมควรแล้ว ผมขอเปิดสถาบันราชภัฏเพชรบุรีวิทยาลงกรณ์   ในพระบรมราชูปถัมภ์ ศูนย์สระแก้ว ณ บัดนี้ ขอขอบคุณครับ

---------------------------------------------

ฝ่ายประชาสัมพันธ์และเผยแพร่ สำนักโฆษก

อภิญญา ตันติรังสี /ถอดเทป/พิมพ์

พาณี รัตนยันต์ /ตรวจ