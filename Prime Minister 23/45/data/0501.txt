คำกล่าวของ พ.ต.ท.ทักษิณ  ชินวัตร  นายกรัฐมนตรี

ในรายการ  “นายกฯ ทักษิณคุยกับประชาชน”

ทางคลื่น F.M. 92.5   สถานีวิทยุกระจายเสียงแห่งประเทศไทย

เวลา 08.00 น.  วันเสาร์ที่ 5 มกราคม 2545

 

 

สวัสดีครับพี่น้องประชาชนครับ

                        วันนี้ต้องกล่าวสวัสดีปีใหม่กับพี่น้องประชาชนทุก ๆ ท่านนะครับ  เนื่องจากเป็นวันเสาร์แรกของปี 2545  ที่ผมได้พบปะพี่น้องประชาชนนะครับ

 

รับฟังความเห็นกลุ่มคัดค้านและสนับสนุนการก่อสร้างโครงการท่อก๊าซไทย-มาเลเซีย

                        วันนี้ผมอยู่ที่อำเภอเทพา จังหวัดสงขลาเพราะได้แวะมาที่อำเภอจะนะเมื่อวานนี้มาพบกับ        พี่น้องที่ตำบลคลองเปรียะเกี่ยวกับเรื่องของกองทุนหมู่บ้าน และก็ไปที่ตำบลตลิ่งชันที่บริเวณลานหอยเสียบเพื่อพบกับพี่น้องประชาชนกลุ่มที่คัดค้านการก่อสร้างโครงการท่อก๊าซไทย-มาเลเซีย  และก็มาพบกับนักวิชาการจากมหาวิทยาลัยสงขลานครินทร์ที่อำเภอเทพาเมื่อคืนนี้  ก็เลยนอนค้างที่อำเภอเทพา  และพูดกับพี่น้องประชาชนผ่านอำเภอเทพา จังหวัดสงขลา  เช้านี้ก็จะไปรับฟังความเห็นของผู้สนับสนุนที่ค่ายเสนาณรงค์  อำเภอหาดใหญ่  หลังจากนั้นจะไปตรวจงานการก่อสร้างโครงการพระราชดำริที่เขื่อนปากพนัง  และจะเดินทางกลับกรุงเทพฯ ในวันนี้

 

รัฐบาลจะน้อมรับพระราชดำรัสที่พระราชทานในวันปีใหม่ไปปฏิบัติอย่างเคร่งครัด 

                        พี่น้องที่เคารพรักครับปีใหม่หวังว่าคงได้พักผ่อนกันมาบ้าง  เชื่อว่าพี่น้องประชาชนคงจะได้อ่านพระราชดำรัสและการ์ดปีใหม่ที่พระบาทสมเด็จพระเจ้าอยู่หัวทรงพระราชทานให้กับพี่น้องประชาชนในวันขึ้นปีใหม่  ทรงได้พระราชทานปรัชญาแห่งชีวิตของทุก ๆ ท่านในการทำงานร่วมกัน  เพื่อให้ทุกคนได้ทำงานกัน  รู้จักทำงานเป็นทีมไม่ขัดแข้งขัดขากันเอง  ทำให้เสียโอกาสเสียความก้าวหน้าของประเทศไป  ซึ่งเป็นปรัชญาที่ทุกท่านรวมทั้งรัฐบาลจะน้อมรับพระราชดำรัสไปปฏิบัติอย่างเคร่งครัด  เพื่อจะให้เกิดประโยชน์กับประเทศชาติและประชาชนเป็นส่วนใหญ่นะครับ

 

รัฐบาลเร่งปราบปรามน้ำมันเถื่อนทางภาคใต้

                        ตอนนี้ผมอยู่ที่ภาคใต้ก็จะขอพูดเรื่องเกี่ยวกับภาคใต้มากสักนิดหนึ่ง  เรื่องแรกต้องขอชื่นชมการทำงานของกองบัญชาการสอบสวนกลาง  โดยเฉพาะอย่างยิ่งตำรวจน้ำได้มีการปฏิบัติตามนโยบายรัฐบาลในการปราบปรามน้ำมันเถื่อนทางภาคใต้ได้อย่างเข้มแข็งมาก  เมื่อวันที่ 3 มกราคมได้จับน้ำมันเถื่อนได้  1.6  ล้านลิตรแถวบริเวณเกาะภูเก็ต  และอีกที่หนึ่งที่จังหวัดสุราษฎร์ธานีห่างจากเกาะพงันไปประมาณ 10 ไมล์ทะเล จับได้อีก 5 แสนลิตร  ต้องเรียนว่าน้ำมันเถื่อนภาคใต้มีมาอย่างต่อเนื่อง  รัฐบาลจะต้องกวดขันเป็นพิเศษเพราะมีความแตกต่างกันของราคาน้ำมันที่ซื้อจากสิงคโปร์กับซื้อจากประเทศไทย  ก็เลยมีการลักลอบนำเข้าอย่างต่อเนื่อง 

 

รัฐบาลเร่งสืบสวนสอบสวนปัญหาการรับซื้อยางพารา

และอีกเรื่องหนึ่งคงต้องเรียนให้ท่านทราบถึงเรื่องของความก้าวหน้าในการที่ได้ไปดูเรื่อง  ของปัญหาการรับซื้อยางพารา  เนื่องจากว่าเมื่อวันก่อนรัฐบาลได้อนุมัติวงเงินเพิ่มอีก 4,000 ล้านบาท  เพื่อให้ไปรับซื้อยางพารา  ปรากฏว่ารัฐบาลได้ให้ราคาประกันไว้ที่ 22 บาท  แต่เกษตรกรขายได้ประมาณ  14,15,16 บาท  แต่ขณะนี้หลังจากที่รัฐบาลได้สั่งให้มีการสอบสวนเพื่อที่จะได้ทราบสาเหตุว่าทำไมราคารับซื้อ 22 บาท  เกษตรกรกลับขายได้เพียง 10 กว่าบาท  พอรัฐบาลประกาศว่าแค่นี้  ราคาขยับขึ้นมาที่ 20 บาทแล้ว   ซึ่งจะต้องไปสู่ราคาประกันให้ได้  เนื่องจากการรับซื้อยางพาราทางภาคใต้นั้นมีปัญหามาอย่างต่อเนื่อง   เนื่องจากว่าเกษตรกรที่จะเอายางพาราไปขายทำได้ไม่สะดวกนัก  เพราะมีคนพยายามทำให้ไม่สะดวก และก็ไปดักซื้อจากเกษตรกรในราคาถูก ๆ และก็ไปขายโดยมีความสัมพันธ์กับผู้ที่รับซื้อ  ก็ไปขายต่อให้ผู้รับซื้อของรัฐบาลในราคาสูง  ซึ่งเป็นการเอาเปรียบเกษตรกรมากไม่ต้องทำอะไรเลย  ไปดักอยู่ตรงกลางก็ได้เงินขึ้นมาอีกกิโลกรัมละหลายบาท ซึ่งเป็นสิ่งที่รัฐบาลพอสืบทราบมาก็ได้เล่นงาน และขณะนี้กำลังออกสืบสวนเตรียมจับกุมผู้ที่เรียกว่าปล้นเงินเกษตรกรที่มีอยู่จำนวนมากพอสมควรทีเดียว ขณะนี้ก็ได้ข้อมูลและเชื่อมโยงกันมากพอสมควรในเครือข่ายของจังหวัดภาคใต้ต้องดำเนินการเด็ดขาด  ผมพูดตลอดเวลาว่ารัฐบาลพร้อมจะช่วยคนจน  แต่ว่าเงินทุกบาททุกสตางค์ต้องถึงคนจน  ถ้าไม่เช่นนั้นการช่วยเหลือประชาชนก็ไม่ได้รับประโยชน์อะไร  อันนี้ก็ขอเรียนให้พี่น้องที่ปลูกยางพาราได้รับทราบว่า  ขณะนี้รัฐบาลก็ยังรับซื้อในราคาประกันอยู่  ถ้าหากท่านเข้าไม่ถึงหรือมีปัญหาอะไรก็แจ้งรัฐบาล  ทำจดหมายแจ้งไปที่สำนักนายกรัฐมนตรีได้ตลอดเวลา  เราพร้อมที่จะเข้าไปดูและพร้อมที่จะจับกุมผู้ที่ร่วมกันทุจริต   ซึ่งมีมาอย่างต่อเนื่องหลายปีนะครับ  การข่าวก็ทราบว่าคนนั้นคนนี้เขาเชื่อมโยงคนนี้  แต่ขณะนี้เรากำลังหาหลักฐานอยู่ 

 

ไปดูต้นตำรับในการดำเนินงานกองทุนหมู่บ้านที่คลองเปรียะ

เมื่อวานนี้ได้แวะไปที่ตำบลคลองเปรียะ ไปพบกับลุงอัมพร ด้วงปาน ซึ่งเป็นกำนันอยู่ที่นั่น   เป็นประธานกลุ่มออมทรัพย์เพื่อการผลิตของตำบลคลองเปรียะถือว่าเป็นต้นตำรับ  พร้อม ๆ กับที่จังหวัดตราดของท่านพระมหาสุบิน มณีโต  ซึ่งเป็นต้นตำรับของการที่รัฐบาลนำมาสู่การจัดการกองทุนหมู่บ้าน  ที่จังหวัดตราดและที่คลองเปรียะ  อำเภอจะนะ  ได้ประสบความสำเร็จมากในการที่ได้ให้ประชาชนในพื้นที่ออมเงินกัน  ขณะเดียวกันก็มีผู้ที่มีความจำเป็นต้องใช้เงินก็เอาเงินเหล่านี้ไปทำมาหากินไปสร้างอาชีพ  และเอาดอกเบี้ยมาจ่ายกับผู้ฝากเงิน และกรรมการที่ได้รับส่วนต่างมาก็จัดมาเป็นสวัสดิการของราษฎรในเขตพื้นที่นั้น  ซึ่งทำแล้วได้ผลมาก รัฐบาลจึงได้เริ่มทำกองทุนหมู่บ้านและใช้แนวคิดเดียวกัน  ที่คลองเปรียะนี้ได้ประสบความสำเร็จมาเป็นเวลานาน  จนมีเงินออมทรัพย์โดยที่รัฐบาลไม่ได้เข้าไปยุ่งเลย ไม่เข้าไปช่วยเลยสามารถมีเงินออมทั้งตำบล 80 ล้านบาทก็เป็นตัวอย่างที่ดี  ผมก็เลยแวะไปดูการทำมาหากินของเขา  มีโครงการที่คล้าย ๆ หนึ่ง  ผลิตภัณฑ์ หนึ่งตำบล เกิดขึ้นหลายโครงการ  เกิดจากการที่ได้เอาสตางค์ของคนที่มีเงินเหลือมาให้คนที่ต้องการใช้เงินเพื่อประกอบอาชีพทำงาน  ก็เกิดการจ้างงานประจำตำบลขึ้น  ซึ่งเป็นต้นตำรับที่ผมได้ไปใช้และนำมาสู่การปฏิบัติของกองทุนหมู่บ้าน  เพราะฉะนั้น  พี่น้องที่กำลังทำงานเรื่องกองทุนหมู่บ้านอยู่นั้น  ก็ต้องช่วยกันใช้เงินให้เกิดประโยชน์กับประชาชนในหมู่บ้านจริง ๆ  และก็จะทำให้เกิดการสร้างเศรษฐกิจ  สร้างอนาคตให้กับลูกหลานด้วย  ซึ่งรัฐบาลก็พร้อมที่จะให้การสนับสนุนให้การแนะนำในสิ่งที่ราษฎรแต่ละหมู่บ้านนั้นต้องการความช่วยเหลือแนะนำ 

 

ราษฎรวิตกกังวลว่าหากก่อสร้างโครงการท่อส่งก๊าซไทย-มาเลเซียแล้ว  จะทำให้วิถีชีวิตที่เป็นอยู่     ทุกวันนี้เปลี่ยนแปลงไป

                        ผมได้ไปต่อที่ตำบลตลิ่งชันที่อำเภอจะนะเช่นกัน  ไปพบกับพี่น้องที่ลานหอยเสียบซึ่งเป็นจุดซึ่งท่อก๊าซไทย-มาเลเซียได้วางแผนว่าจะขึ้นตรงจุดนั้น   ก็ไปฟังข้อคัดค้านซึ่งส่วนใหญ่ก็คงเกิดจากความวิตกที่วิถีชีวิตต้องเปลี่ยนไป  และวิตกมากกว่านั้นก็คือไปมองเห็นว่าสิ่งที่เกิดขึ้นที่มาบตาพุดทำให้ราษฎรที่มาบตาพุดนั้นเดือดร้อนจากสารเคมี  สารพิษทั้งหลาย  ซึ่งทำให้เสื่อมเสียสุขภาพ  ทำให้วิถีชีวิตเปลี่ยนไป  รับฟังดูแล้วบางอย่างก็มีเหตุผล  บางอย่างก็อาจจะเกิดความกลัวที่รู้ข้อมูลไม่ชัดเจน  อันนี้ต้องตำหนิว่าฝ่ายราชการบางครั้งก็ให้ข้อมูลไม่ชัดเจน  ทำให้ราษฎรเกิดความวิตกกันมาก   เมื่อวิตกกันมากและก็มีฝ่ายสนับสนุนฝ่ายคัดค้าน  ก็เกิดความกดดันในการที่ไม่เข้าใจและแตกแยกกัน  อันนี้เป็นสิ่งที่น่าเป็นห่วง  ก็คือความแตกแยกทางความคิดกลายเป็นการแตกแยกกลุ่มแตกแยกฝ่ายขึ้นมา  ซึ่งเป็นสิ่งที่จะต้องหาข้อยุติให้เร็วที่สุด  เมื่อคืนนี้ก็มาฟังนักวิชาการ ๆ  บางท่านก็มองจุดเสียกันมาก  ซึ่งมันก็มีจุดดี  ก็เป็นธรรมชาติของคนค้านเขาจะไม่มองเห็นจุดดี  เขาจะเห็นจุดเสียเยอะ   เช้าวันนี้ผมก็จะไปฟังจุดดีของฝ่ายสนับสนุนและจะนำข้อมูลเหล่านั้นไปประกอบกับข้อมูลที่ส่วนราชการต่าง ๆ  ได้นำเสนอผมมา  เพื่อให้เกิดความเข้าใจข้อมูลที่ชัดเจนของทุก ๆ ฝ่าย  แล้วจึงประกอบการตัดสินใจ  แต่ผมได้เรียนกับพี่น้องที่ลานหอยเสียบว่า  การจะตัดสินใจนั้นผมยึดหลักอยู่ว่าการพัฒนาทุกอย่างจะต้องไม่กระทบวิถีชีวิตของชุมชนหรือหากกระทบก็ต้องกระทบในปริมาณที่เขาสามารถจะปรับตัวได้  ไม่ใช่ว่ากระทบมากจนไม่สามารถปรับตัวได้ให้ชีวิตที่เคยดำรงอยู่แบบหนึ่ง ต้องกลับไปอยู่อีกแบบหนึ่งอย่างสิ้นเชิง อันนั้นเป็นอันตรายต่อชุมชนมาก   ซึ่งผมจะพยายามดูข้อมูลประกอบในการตัดสินใจว่า ถ้าหากตัดสินใจให้เดินหน้าต้องคำนึงว่าจะลดผลกระทบต่อวิถีชีวิตของชุมชนอย่างไร  ถ้าตัดสินใจว่าไม่ให้ทำก็ต้องเห็นว่าการไม่ทำนั้นน่าจะเกิดประโยชน์มากกว่า  ก็ต้องชั่งน้ำหนักให้ดีนะครับ  ก็จะนำข้อมูลทั้งหมดไปประกอบการพิจารณา  ก็ต้องกราบเรียนพี่น้องประชาชนให้ทราบว่า รัฐบาลจะพยายามตัดสินใจบนพื้นฐานแห่งภาพรวมทั้งหมดที่เป็นผลประโยชน์ประเทศชาติและวิถีชีวิตชุมชนประกอบกัน  ไม่ใช่ว่าเราจะมองผลตอบแทนทางเศรษฐกิจโดยไม่คำนึงถึงวิถีชีวิตชุมชน  อันนั้นก็น่าจะไม่ค่อยเป็นธรรมต่อชุมชนซึ่งได้รับผลกระทบโดยตรง   ก็มีหลายประเด็นที่เขาห่วงกัน  เช่นวิถีชีวิตของเขา  เขาเลี้ยงนกเขามาเป็นเวลาหลายสิบปีและเป็นที่เกิดแห่งรายได้  เขาก็มองว่านกเขาที่อ่อนไหวต่อสภาพของอากาศ  ถ้าหากว่าตรงนั้นมีสารเคมีมากมายจะเกิดอะไรขึ้น ไปกระทบต่อคนที่มีอาชีพต่อเนื่องของเรื่องนกเขา  เช่น  คนทำกรง  คนเย็บผ้าคลุมกรง  คนทำอาหารนกเขา  มีหลายอาชีพที่เกี่ยวเนื่องกันอยู่   ฟังแล้วก็มีเหตุผล  แต่แน่นอนครับต้องมั่นใจว่าถ้าโครงการนี้เกิดขึ้นต้องไม่ปล่อยสารพิษออกมาจนทำให้ประชาชนเดือดร้อน  อันนั้นเป็นสิ่งที่ไม่เหมาะสมแน่นอน 

 

การก่อสร้างโครงการท่อส่งก๊าซไทย-มาเลเซียจะไม่มีอุตสาหกรรมต่อเนื่องกับปิโตรเคมีอย่างแน่นอน

ผมได้รับรายงานล่าสุดว่า  สิ่งที่จะเกิดขึ้นก็คือว่า  เมื่อโรงแยกก๊าซเกิดขึ้นจะไม่มี อุตสาหกรรมเกี่ยวข้องกับปิโตรเคมีเกิดขึ้นแน่นอน  เพราะเนื่องจากว่าได้วิเคราะห์ก๊าซที่เกิดขึ้นในหลุมที่เจาะขึ้นมาเป็นก๊าซที่ไม่มีปริมาณของสารเคมีที่เกิดขึ้นจนพอเพียงในการทำอุตสาหกรรมเกี่ยวข้องกับปิโตรเคมี  เพราะฉะนั้น ตรงนี้จะไม่มีอุตสาหกรรมเกี่ยวข้องกับปิโตรเคมีเหมือนกับที่เกิดขึ้นที่มาบตาพุดนะครับ  อันนี้ก็คือสิ่งหนึ่งที่ทางราชการสามารถยืนยันกับประชาชนได้ว่า  ตรงนี้จะไม่เกิดอุตสาหกรรมต่อเนื่องกับปิโตรเคมี   ก็ต้องดูอีกเหมือนกันว่าทั้งหมดตกลงจะมีอะไรบ้าง  ผมจะไปดูให้ชัดเจนอีกครั้งหนึ่ง  และจะได้ตัดสินใจประกอบกับข้อมูลทุก ๆ ฝ่าย  โดยเฉพาะอย่างยิ่งเรื่องของการใช้พลังงานของชาติ    สิ่งที่ผมหนักใจวันนี้ในการบริหารประเทศก็คือ ข้อมูลที่มีอยู่ไม่ค่อยพอเพียงไม่ค่อยชัดเจน  จึงทำให้การตัดสินใจต่าง ๆ เกิดความไม่มั่นใจในการตัดสินใจ เพราะข้อมูลยังไม่ค่อยเต็มที่   ซึ่งต้องกลับไปดูข้อมูลอย่างละเอียด

 

ต้องแก้ไขจุดอ่อนของกฎหมายเกี่ยวกับการศึกษาผลกระทบด้านสิ่งแวดล้อม

และเรื่องนี้เรื่องเกี่ยวข้องกับเรื่องของสิ่งแวดล้อมในการทำโครงการต่าง ๆ มีปัญหาอยู่อันหนึ่งก็คือว่า มีกฎหมายเกี่ยวกับการทำอีไอเอคือการดูผลกระทบด้านสิ่งแวดล้อมนั่นเองปรากฏว่ากฎหมายไปเขียนด้วยการที่รัฐบาลไม่ต้องการออกเงินในการศึกษาอีไอเอ  จึงไปให้บริษัทหรือเอกชนที่ได้รับสัมปทานหรือผู้ที่ได้รับสัมปทานไปออกเงินในการศึกษาอีไอเอ  และก็ไปจ้างบริษัทด้วยตัวเอง  อันนี้แหละครับคือจุดอ่อน  เพราะว่าไปจ้างเองแล้วบางทีบางครั้ง ก็ให้ผลการศึกษาออกมาตามที่ตัวเองอยากให้เป็นได้  ทำให้ราษฎรทั้งหลายเขาแคลงใจว่าทำไมถึงต้องให้บริษัทผู้รับสัมปทานเป็นคนเลือกจ้างบริษัทไปศึกษาผลกระทบสิ่งแวดล้อม  ซึ่งต้องออกมาในทิศทางเดียวกับที่บริษัทที่จ้างมา  นี่คือจุดอ่อนของกฎหมาย  เข้าใจว่าเจตนาของผู้ร่างกฎหมายวันนั้นต้องการไม่ให้รัฐบาลต้องออกเงิน   คนที่รับสัมปทานควรออกเงิน  แต่ความจริงแล้วถ้าให้ออกเงินคงไม่เป็นไร  แต่ว่าการจ้างนั้นไม่ควรที่จะให้ผู้รับสัมปทานเป็นคนไปจ้างเองก็จะทำให้เสียหายในสิ่งที่ความน่าเชื่อถือ  และประชาชนก็เลยไม่เชื่อถือผลการศึกษาอีไอเอ  ก็เป็นจุดอ่อนที่ต้องแก้ไขต่อไปนะครับ

 

พัฒนาเกาะช้าง เกาะกูด เพื่อให้เป็นแหล่งท่องเที่ยวชั้นดีที่รักษาสภาพแวดล้อม

                        เมื่อวันที่ 3 มกราคมที่ผ่านมา  ผมได้ประชุมคณะกรรมการที่จะพัฒนาเกาะช้างจังหวัดตราด  ได้มีการประชุมกันและพบแนวทางที่จะพัฒนาเกาะช้าง เกาะกูดในบริเวณนั้น  ซึ่งเป็นเกาะอยู่ในนิเวศเดียวกันว่า จะทำให้เป็นแหล่งท่องเที่ยวชั้นดีที่รักษาสภาพแวดล้อมที่ดี คืออนุรักษ์  ในขณะเดียวกันก็เปิดให้เป็นแหล่งท่องเที่ยวที่เราจะบริหารจัดการให้ดีอย่างไร  เนื่องจากเกาะเหล่านี้ยังบริสุทธิ์อยู่   มีราษฎรเข้าไปบุกรุกจำนวนไม่มากนัก  ผมได้สั่งจังหวัดและกรมที่ดินไว้ว่าการออกเอกสารสิทธิ์ช่วงนี้อย่าให้มีการทุจริตคอรัปชั่น  ต้องเป็นการพิสูจน์สิทธิ์จริง ๆ นะครับ  และป้องกันไม่ให้ราษฎรบุกรุกอีก  เพราะเรากำลังจะพัฒนาให้เป็นแหล่งท่องเที่ยวชั้นดี  และตั้งคณะกรรมการขึ้นมา 1 ชุด เพื่อให้ไปศึกษาแนวทางที่สหรัฐอเมริกา  แคนาดา  ที่ได้ตั้งองค์กรพิเศษในการจัดการพื้นที่พิเศษที่ใดที่หนึ่งคล้าย ๆ เป็นเขตพิเศษ  ซึ่งอาจจะไม่เหมือนกับที่เมืองพัทยา  เพราะว่าเกาะเหล่านี้ยังเป็นที่ป่าสงวน  เป็นวนอุทยาน  เป็นที่ของรัฐบาลเป็นส่วนใหญ่  ยังสามารถที่จะเข้าไปบริหารจัดการให้เป็นพื้นที่ ๆ ดีได้อยู่  และก็ยังสามารถควบคุมจัดการอะไรได้ดี  ก็เลยให้คณะกรรมการชุดนี้ซึ่งมีอธิบดีกรมป่าไม้เป็นประธานไปดูสิ่งที่อเมริกากับแคนาดาเขาพัฒนา และรีบเสนอกฎหมายเข้าสภาในการเปิดประชุมสภาสมัยหน้าให้ทัน  เพื่อที่จะตั้งหน่วยงานพิเศษในการบริหารการจัดการพื้นที่เกาะช้าง เกาะกูด เพื่อยกระดับเหมือนภูเก็ต  แต่จะพยายามให้ความเจริญที่เข้าไปนั้นไม่กระทบต่อสภาพสิ่งแวดล้อม  ยังให้รักษาอนุรักษ์สภาพให้ดี  แต่ขณะเดียวกันนั้นก็ให้มีความสะดวกสบายปลอดภัยสำหรับนักท่องเที่ยว  ซึ่งจะนำรายได้เข้าสู่ประเทศได้อีกจำนวนมาก เกาะช้างห่างจากกรุงเทพฯ  โดยการขับรถยนต์ไปประมาณ 3 ชั่วโมงครึ่งเท่านั้นเอง  และต่อไปจะมีสนามบินให้เครื่องบินบินไปลงได้ซึ่งใช้เวลาไม่ถึงชั่วโมง  ก็น่าจะเป็นแหล่งท่องเที่ยวที่ใกล้กรุงเทพฯมาก  และเป็นแหล่งท่องเที่ยวที่มีความบริสุทธิ์อยู่มากครับ

 

สั่งการให้แต่ละกระทรวงเตรียมเป้าหมายในการทำงานและเตรียมที่จะแถลงผลงานรัฐบาลครบรอบ 1 ปีตามรัฐธรรมนูญต่อสภา

                        เมื่อวันที่  2 มกราคม  เปิดมาประชุมวันแรก  ผมได้เชิญคณะรัฐมนตรีมาประชุมอย่างไม่เป็นทางการที่บ้านพิษณุโลก เพื่อจะมอบหมายการทำงานในปี 2545 ให้เขาเตรียมการเป้าหมายของแต่ละกระทรวงเพื่อจะทำงานให้บรรลุผลสำเร็จตามภาระหน้าที่ของกระทรวงนั้น ๆ และตามหน้าที่ที่กระทรวงนั้นต้องทำตามนโยบายรัฐบาลด้วย  ก็ให้เขาไปเตรียมตั้งเป้าหมายเพื่อการประเมินผลในการทำงานได้อย่างเต็มที่  ขณะเดียวกันก็ต้องเตรียมที่จะแถลงผลงานรัฐบาลครบรอบ 1 ปีตามรัฐธรรมนูญต่อสภา  ก็สั่งการเพื่อให้เตรียมการ 

 

ขอให้สื่อมวลชนสัมภาษณ์รัฐมนตรีมากขึ้น  และพยายามนำเสนอสิ่งที่เป็นการทำงานของรัฐบาลเพื่อประชาชนจะได้มีกำลังใจ

ข้อหนึ่งที่ผมสั่งไปก็คือว่า   ผมคงจะให้สื่อมวลชนนั้นได้สัมภาษณ์ผมน้อยลง เนื่องจากต้องให้สัมภาษณ์รัฐมนตรีบ้าง  มันไม่ค่อยเป็นธรรมกับรัฐมนตรี  เขาทำงานกันมาก  แต่เนื่องจากว่าสื่ออาจจะสัมภาษณ์นายกฯ เป็นส่วนใหญ่  ก็เลยทำให้รัฐมนตรีไม่ค่อยได้ถูกสัมภาษณ์  ไม่ค่อยได้พูดว่าเขาทำอะไรไปบ้าง  เลยดูเหมือนว่ารัฐมนตรีหลายคนไม่ทำงานทั้ง  ๆ ที่เขาทำงานหนัก   ผมก็เลยบอกกับสื่อมวลชนว่า ขอให้สัมภาษณ์รัฐมนตรีให้มาก สัมภาษณ์นายกฯ อาทิตย์หนึ่งสักครั้งสองครั้งก็พอ  เพื่อที่จะให้รัฐมนตรีได้พูดผลงานของตัวเองให้มาก   แล้วที่สำคัญคือว่าผมคงจะพยายามสัมภาษณ์ในเรื่องที่เกี่ยวข้องกับงานมากกว่าเกี่ยวกับประเทศชาติ ประชาชน งานที่ทำมากกว่าที่จะคอยสัมภาษณ์แต่เรื่องการเมือง  มันจะทำให้ข่าวสับสนหมดกลายเป็นเรื่องของความขัดแย้งระหว่างรัฐบาลกันเองบ้าง   ฝ่ายค้านบ้าง  ซึ่งดูแล้วเป็นข่าวที่ไม่ค่อยสร้างสรรค์กับบ้านเมืองนัก  จะทำให้ประชาชนเสียกำลังใจในการทำงานเปล่า ๆ  ผมจึงต้องการจะเน้นให้ประชาชนนั้นมีกำลังใจในการทำงาน  ซึ่งผมเองได้เห็นตัวเลขที่ออกมาบางตัวของไตรมาสที่  4  ปีที่แล้ว  ก็ค่อนข้างจะมีกำลังใจ ตัวเลขหลายตัวดีขึ้น  เป็นผลพวงจากการที่รัฐบาลได้ปรับแนวทางของการบริหารเศรษฐกิจ  โดยการเพิ่มเน้นน้ำหนักในเรื่องของเศรษฐกิจในประเทศ  ดูแล้วทำให้ตัวเลขหลายตัวเริ่มเห็นชัดเจน  ผมเชื่อว่าเรามาถูกทางแล้ว  เราจะต้องเน้นต่อไปและก็ทำงานหนักขึ้น  เพื่อให้การฟื้นตัวทางเศรษฐกิจของประเทศนั้นฟื้นตัวได้อย่างยั่งยืน  ก็เป็นเรื่องทีต้องทำงานหนักกันต่อไป  แต่ทั้งนี้ทั้งนั้นเฟืองของรัฐบาลตัวเดียวอาจไม่พอ  เฟืองของเอกชน  เฟืองของภาคประชาชนหรือภาคชุมชนนั้นจะต้องเข้มแข็งพร้อม ๆ กัน  เพราะฉะนั้น จะเข้มแข็งได้อย่างไรถ้าหากว่าภาคเอกชนหรือภาคประชาชนหมดกำลังใจ  รัฐบาลจะต้องส่งเสริมให้ภาคเอกชนหรือภาคประชาชนนั้นมีกำลังใจในการทำงาน  ก็ขอให้พี่น้องสื่อมวลชนได้พยายามนำเสนอสิ่งที่เป็นการทำงานเพื่อประชาชนให้มาก  เขาจะได้มีกำลังใจและช่วยนำชาติของเราให้พ้นจากภาวะตรงนี้ให้เข้มแข็งและยั่งยืนได้

 

ต้องสร้างความสัมพันธ์ทางเศรษฐกิจทางการค้ากับญี่ปุ่นให้แน่นแฟ้นและใกล้ชิดมากขึ้น  เพื่อให้ญี่ปุ่นใช้ไทยเป็นฐานการผลิตในการส่งออก 

                        ในสัปดาห์หน้าคงจะมีภารกิจที่สำคัญ 2 เรื่องที่ต้องเรียนให้พี่น้องประชาชนทราบ  ภารกิจแรกคือ นายกรัฐมนตรีจุนอิชิโระ โคะอิซุมิของญี่ปุ่นจะเดินทางมาเยือนประเทศไทยอย่างเป็นทางการในฐานะแขกของรัฐบาล ระหว่างวันที่ 11-12 มกราคม   ซึ่งผมเองจะต้อนรับท่านที่ทำเนียบรัฐบาล และพามาเข้าเฝ้าฯ พระบาทสมเด็จพระเจ้าอยู่หัว ที่พระราชวังไกลกังวล หัวหิน และจะมีการเลี้ยงอาหารค่ำอย่างเป็นทางการที่หัวหิน  วันที่ 12 มกราคมท่านก็จะเดินทางกลับ ก็คงจะได้มีการพูดคุยกันถึงเรื่องแนวทางตอนที่ผมไปเยือนเขาได้พูดคุยกันไว้มาติดตามกันว่า เราจะมีความสัมพันธ์ในการทำข้อตกลงทางการค้าเสรีต่อกันอย่างไรระหว่างไทยกับญี่ปุ่น  ซึ่งญี่ปุ่นเป็นตลาดที่สำคัญของประเทศไทยตลาดหนึ่ง  น้อง ๆ อเมริกาเหมือนกัน  เราก็ส่งออกไปที่ญี่ปุ่นเยอะเหมือนกัน  เพราะฉะนั้น  เราก็จะต้องสร้างความสัมพันธ์ทางเศรษฐกิจทางการค้ากับญี่ปุ่นให้แน่นแฟ้นและใกล้ชิดมากขึ้น  เพื่อให้ญี่ปุ่นใช้ไทยเป็นฐานการผลิตในการส่งออก  โดยเฉพาะอย่างยิ่งส่งออกเข้าสู่ประเทศจีน  อินเดีย  เป็นต้น

 

อยากให้เด็ก ๆ มีกำลังใจเติบโตขึ้นเป็นคลื่นลูกหลังของประเทศไทยที่เข้มแข็ง

                        อีกเรื่องหนึ่งคือวันที่ 12 มกราคมเป็นวันเด็กแห่งชาติ   ผมคงจะรอต้อนรับเด็ก ๆ ที่ทำเนียบรัฐบาล  เพื่อที่จะให้เด็ก ๆ ได้มีกำลังใจที่จะเติบโตขึ้นมาอย่างมีความสุขและมีความรู้ เพื่อที่จะให้เป็นคลื่นลูกหลังของประเทศไทยที่เข้มแข็งและแข็งแรงขึ้น 

                        วันนี้ผมขอรบกวนพี่น้องประชาชนเท่านี้  เพื่อที่จะให้ท่านได้พักผ่อนในวันหยุดสุดสัปดาห์ให้มีความสุขกับครอบครัวนะครับ  ขอขอบคุณและสวัสดีครับ

---------------------------

ฝ่ายวิเคราะห์ข่าว  สำนักโฆษก

จินตนา/ถอดเทป/พิมพ์