คำกล่าวของ พ.ต.ท.ทักษิณ  ชินวัตร  นายกรัฐมนตรี

ในรายการ  “นายกฯ ทักษิณคุยกับประชาชน”

ทางคลื่น F.M. 92.5   สถานีวิทยุกระจายเสียงแห่งประเทศไทย

เวลา 08.00 น.  วันเสาร์ที่ 25 พฤษภาคม 2545

 

สวัสดีครับพี่น้องประชาชนที่เคารพรักครับ

                ขณะนี้ก็ยังมีการประชุมสภาผู้แทนราษฎรอยู่นะครับ เป็นการอภิปรายทั่วไปเพื่อลงมติไม่ไว้วางใจรัฐมนตรีเป็นรายบุคคล   15 คน  ใช้เวลากันยาวนานพอสมควร  ปกติแล้วเดิมทีเดียวตั้งใจกันว่า 2 วันจะจบอย่างมากก็  3 วัน  แต่ก็ยังไม่จบ  วันนี้เป็นวันที่  4  หวังว่าคงจะจบในวันนี้           รัฐบาลก็เปิดโอกาสเต็มที่เพื่อให้ฝ่ายค้านได้ตรวจสอบ  ขอยืดเวลาก็ให้  ก็เป็นการประชุมข้ามวันข้ามคืนเลยนะครับ   หวังว่าวันนี้คงจะจบเพราะพรุ่งนี้เป็นวันสำคัญ   ก็อยากจะให้สมาชิกผู้แทนราษฎรที่ต้องไปทำบุญร่วมกับพี่น้องประชาชนในต่างจังหวัดก็จะต้องกลับบ้านกัน  ถ้าวันนี้จบ        ผู้แทนราษฎรทั้งหลายก็จะได้กลับบ้านไปพบกับพี่น้องประชาชน  ไปร่วมทำบุญในวันวิสาขบูชา  หลังจากนั้นคงจะมาลงมติวันอังคารหรือวันอะไร   ก็แล้วสภาฯ  จะตกลงกัน

 
เชิญชวนพี่น้องคนไทยที่นับถือศาสนาพุทธไปทำบุญวันวิสาขบูชา

                                วันพรุ่งนี้วันอาทิตย์ที่  26 พฤษภาคม  ตรงกับวันวิสาขบูชา   ซึ่งเป็นวันสำคัญทางพุทธศาสนาของพี่น้องคนไทยที่นับถือศาสนาพุทธและชาวพุทธทั่วโลก   องค์การสหประชาชาติก็ประกาศให้วันวิสาขบูชาเป็นวันสำคัญสากลของโลกด้วย  ก็ขอเชิญชวนพี่น้องประชาชนที่นับถือศาสนาพุทธพาครอบครัวไปทำบุญตักบาตร  เวียนเทียน  ฟังธรรม    เพื่อที่จะให้มีจิตใจที่สบายได้มีพลังในการทำงานต่อไป    ส่วนรัฐบาลก็ได้จัดงานส่งเสริมพระพุทธศาสนาเนื่องในวันวิสาขบูชาขึ้นระหว่างวันที่  20-26 พฤษภาคม  ที่บริเวณท้องสนามหลวง

 
มหกรรมบ้านธนาคารอาคารสงเคราะห์  เพื่อรัฐวิสาหกิจ

                                ผมก็ขอเล่าว่าได้ทำอะไรให้กับพี่น้องประชาชนไปบ้างเมื่อสัปดาห์ที่ผ่านมาตามปกตินะครับ   เมื่อวันเสาร์ที่แล้วผมได้ไปงานมหกรรมบ้านธนาคารอาคารสงเคราะห์   เพื่อ            รัฐวิสาหกิจ  ก็เป็นโครงการของรัฐบาลที่จะให้ข้าราชการและพนักงานรัฐวิสาหกิจชั้นผู้น้อยได้มีโอกาสมีบ้านอยู่เป็นของตัวเอง   โดยไม่ต้องมีเงินดาวน์  ทางภาคราชการก็ทำไปแล้ว  เมื่อวันที่  18 พฤษภาคม ก็ทำเรื่องบ้านของรัฐวิสาหกิจแล้ว  ผมก็มีความตั้งใจว่าจะขยายไปยังภาคประชาชนเพื่อให้ได้มีบ้านเป็นที่อาศัยของตัวเองโดยไม่ต้องมีเงินดาวน์   ก็จะพยายามคิดรูปแบบที่ทำอย่างไรถึงจะได้แหล่งเงินที่ถูกเพื่อจะให้พี่น้องประชาชน  ข้าราชการ  พนักงานรัฐวิสาหกิจ  ได้มีโอกาสได้มีบ้านและเป็นการกระตุ้นเศรษฐกิจช่วยเหลือภาคก่อสร้าง  ภาคอสังหาริมทรัพย์ด้วย  ก็ได้ประโยชน์กันทั่วไป   เพื่อที่จะทำให้เศรษฐกิจดีประชาชนได้มีที่อยู่อาศัย    ก็ประสบผลสำเร็จพอสมควรครับ  พนักงานรัฐวิสาหกิจก็มาจองซื้อบ้านกันหลายพันคน

 
รัฐบาลให้ความสำคัญในการแก้ไขปัญหาความยากจนเป็นลำดับแรก

                                เมื่อวันจันทร์ที่  20 พฤษภาคม   ผมได้ไปเป็นประธานในการเปิดการประชุมคณะกรรมาธิการเศรษฐกิจและสังคมสำหรับเอเชียและแปซิฟิกของสหประชาชาติ  สมัยที่  58  ผมได้กล่าวสุนทรพจน์ในหัวข้อเรื่อง “การพัฒนาสังคมอย่างยั่งยืน  ภายใต้กระแสโลกาภิวัตน์  ความท้าทายโอกาสและทางเลือกเชิงนโยบาย”  ก็ได้เน้นในเรื่องการแก้ไขปัญหาความยากจนที่รัฐบาลให้ความสำคัญเป็นลำดับแรกตั้งแต่เข้ามาบริหารประเทศ  เพื่อจะให้ประเทศที่กำลังพัฒนาและประเทศพัฒนาทั้งหลายสามารถที่จะทำงานร่วมกันเพื่อขจัดปัญหาความยากจนของประเทศกำลังพัฒนาให้พ้นไปให้เร็วที่สุด    

 

ไทย-ออสเตรเลียจะประกาศเจตนารมณ์ร่วมกันในการที่จะเจรจาทำความตกลงว่าด้วยความร่วมมือที่ใกล้ชิดขึ้นทางเศรษฐกิจ

                                เมื่อวันจันทร์ที่  20 และวันพุธที่  22 พฤษภาคม   มีรัฐมนตรีการค้าและรัฐมนตรีว่าการกระทรวงการต่างประเทศของประเทศออสเตรเลียได้มาพบผม  เพื่อที่จะพูดคุยกันเกี่ยวกับเรื่องการเตรียมการที่ผมจะไปเยือนประเทศออสเตรเลียอย่างเป็นทางการระหว่างวันที่  29-31  พฤษภาคม ตามคำเชิญของท่านนายกรัฐมนตรี  John   Howard  ของออสเตรเลีย    นายกรัฐมนตรีไทยไม่ได้ไปเยือนออสเตรเลียนานมากแล้วตั้งแต่สมัยพลเอกชาติชาย ชุณหะวัณ  อดีตนายกรัฐมนตรี  ครั้งนี้ทางออสเตรเลียก็เต็มใจที่จะต้อนรับผม  เพื่อที่จะพูดคุยกันถึงความสัมพันธ์ของไทย-ออสเตรเลียซึ่งดีอยู่แล้ว   ก็จะได้ให้มีการตกลงกันในเรื่องสำคัญ ๆ โดยเฉพาะอย่างยิ่งคงจะมีการประกาศเจตนารมณ์ร่วมกันในการที่จะเจรจาทำความตกลงว่าด้วยความร่วมมือที่ใกล้ชิดยิ่งขึ้นทางเศรษฐกิจหรือเรียกว่า Closer  Economic  Relation – CER   ก็เป็นแนวทางเรื่องของการค้าเสรี  เรื่องความร่วมมือในด้านของการไม่กีดกันทางการค้า   ด้านสุขอนามัยของสินค้าเกษตร  ด้านการศึกษา   ก็จะทำให้ประเทศไทยกับออสเตรเลียมีความใกล้ชิดกันมากขึ้น   ผลจากการศึกษาเบื้องต้นการทำการค้าเสรีระหว่างไทยกับออสเตรเลียนั้นก็จะได้ประโยชน์กับไทยและออสเตรเลียอย่างมากในการขยายการค้าร่วมกันระหว่างสองประเทศ  และจะก่อให้เกิดการเติบโตทางเศรษฐกิจเพิ่มขึ้น  เราก็จะลงรายละเอียดในการเจรจากันอีกครั้งหนึ่ง   ก่อนผมไปก็จะลงนามในการประกาศเจตนารมณ์ร่วมกันครับ

 
การวางยุทธศาสตร์ร่วมกันเพื่อปรับยุทธศาสตร์ของประเทศ

                                บ่ายวันจันทร์ที่  20 พฤษภาคมเช่นกัน   ผมได้ไปเป็นประธานในการประชุมเชิงปฏิบัติการเรื่อง “ยุทธศาสตร์เพื่อการแข่งขันของเศรษฐกิจไทย ภายใต้สถานการณ์ใหม่ของเศรษฐกิจโลก”  ซึ่งเป็นเรื่องที่สำนักงานคณะกรรมการพัฒนาการเศรษฐกิจและสังคมแห่งชาติได้ร่วมกับกระทรวงพาณิชย์  อุตสาหกรรม  เกษตรและสหกรณ์  ต่างประเทศ  คลัง  สำนักงาน         คณะกรรมการส่งเสริมการลงทุน   การท่องเที่ยวแห่งประเทศไทย   การบินไทย   ก็ไปวางยุทธศาสตร์ร่วมกันไปปรับยุทธศาสตร์ของประเทศไทย  ซึ่งแต่เดิมเราไม่ค่อยได้มีคำว่า “ยุทธศาสตร์”  เราก็ทำงานกันไปเรื่อย   แต่ทีนี้โลกเปลี่ยนไปมากก็เลยให้เขาไปนั่งคิดร่วมกันถึงยุทธศาสตร์และก็แบ่งงานตามหน้าที่ว่า  ขณะนี้เมื่อโลกเปลี่ยนไปเราควรจะต้องปรับตัวเราเองอย่างไร  ตัวเราเองอยู่จุดไหนของโลกเราจะปรับตัวอย่างไร   หลังจากที่ฟังข้อเสนอทางยุทธศาสตร์ของแต่ละส่วนราชการ สิ่งที่ผมได้เห็นชัดเจนและค่อนข้างชื่นใจนะครับว่า  ความพยายามที่ผมพยายามชี้นำให้เขาคิดและปริวัฒนธรรมในความคิดใหม่ของข้าราชการทั้งหลาย  ก็ดีใจมากครับว่าสิ่งที่ผมเข้ามาวันแรกกับวันนี้วิธีคิดของข้าราชการชั้นผู้ใหญ่เปลี่ยนไปเยอะครับ  ซึ่งผมก็ดีใจที่ว่าความคิดเหล่านี้ได้เปลี่ยนรวดเร็ว  แต่ผมหวังอย่างยิ่งว่าความคิดที่เปลี่ยนนี้จะส่งสัญญาณซึมลึกลงไปถึงระดับล่าง  แต่ระดับบนวันนี้เห็นแล้วว่าเปลี่ยนเพราะถ้าขืนไม่เปลี่ยนประเทศไทยไม่ทันเขาแน่นอน   ถ้าเรายังทำงานแบบวันต่อวันแล้วไม่กล้าคิดสิ่งเหล่านี้ก็จะเปลี่ยนจะทำให้เป็นปัญหาต่อการพัฒนาประเทศ ความยากจนก็แก้ไม่ได้  เศรษฐกิจก็จะลำบาก  โดยเฉพาะอย่างยิ่งหลังวิกฤตเศรษฐกิจถ้าเราไม่สามารถเปลี่ยนวัฒนธรรมทางความคิดของข้าราชการชั้นผู้ใหญ่และซึมลึกลงไปข้างล่างได้อันนี้อันตราย   สิ่งที่ผมเห็นว่าเปลี่ยนได้ชัดเจนคือ   อันแรกข้าราชการชั้นผู้ใหญ่มีวิธีคิดที่มียุทธศาสตร์  จะทำอะไรมียุทธศาสตร์  มีทิศทางมากขึ้น    2. เขากล้าคิดในเรื่องใหม่ ๆ มากขึ้น  3. วิธีคิดมีพลวัตรคือตระหนักถึงความเปลี่ยนแปลงไม่มีอะไรหยุดนิ่งต้องเปลี่ยนแปลงตลอดเวลา และมีการปรับตัวกับสิ่งที่เปลี่ยนแปลงได้  เขาเรียกว่ามีพลวัตร   และ 4. มีวิธีคิดที่มีบูรณาการ เมื่อก่อนนี้เขาคิดเรื่องใดก็เรื่องหนึ่งไม่ได้มองความเชื่อมโยงว่าเรื่องนั้นจะต้องเชื่อมโยงกับเรื่องนี้  เมื่อมีเรื่องนั้นเกิดความเชื่อมโยงจะไปสัมพันธ์ต่อตรงนั้นตรงนี้  มองไม่ครบวงจร  แต่วันนี้สิ่งที่นำเสนอมาเห็นชัดว่ามีวิธีคิดที่มียุทธศาสตร์และกล้าคิดในเรื่องใหม่  และคิดโดยคำนึงถึงสิ่งที่เป็นการเปลี่ยนแปลงตลอดเวลาคือมีพลวัตร แล้วคิดครบวงจรมากขึ้น  นี่คือสิ่งที่ผมดูแล้วผมก็ชื่นใจว่าอย่างน้อย ๆ ก็เห็นล่ะ          ถ้าหากว่าระบบราชการยึดแนวคิดอย่างนี้แล้วซึมลึกลงไป ไม่ต้องลึกถึงขนาดชั้นล่างเอาแค่ชั้นกลางก็พอ    ผมเชื่อว่าระบบราชการไทยจะดีกว่านี้เยอะ   จะเป็นประโยชน์ต่อพี่น้องประชาชนและจะนำประเทศไทยขับเคลื่อนไปข้างหน้าได้ดีขึ้นเยอะเลย  ผมก็ฟังการประชุมการเสนอแนะของแต่ละฝ่ายและก็ให้เขาไปจัดทำแผนปฏิบัติ  หนึ่ง สอง สาม สี่ ห้า ต้องทำอะไรบ้างในช่วงเวลาต่อไปนี้         เพื่อที่จะผลักดันให้ยุทธศาสตร์ของประเทศนั้นเติบโตได้ในโลกที่มีการเปลี่ยนแปลง  โลกที่มีความเชื่อมโยงในการเปลี่ยนแปลงต่าง ๆ ก็คิดว่าคงจะดีขึ้น  และเมื่อวันอังคารคณะรัฐมนตรีจึงได้มีการแต่งตั้งคณะกรรมการระดับชาติในการดำเนินยุทธศาสตร์การแข่งขันของประเทศไทยภายใต้ภาวะการเปลี่ยนแปลงของเศรษฐกิจโลก  เพื่อเพิ่มและพัฒนาขีดความสามารถของประเทศไทยในการแข่งขันในเวทีโลกโดยผมเป็นประธานเอง  เพื่อที่จะดูทิศทางดูการวางยุทธศาสตร์เป็นรายสาขาของประเทศไทยเพื่อที่จะได้เดินหน้าอย่างมีระบบ  เดินหน้าอย่างมีพลัง 

 
ขอให้ใช้งบประมาณในการป้องกันและแก้ไขปัญหาอุทกภัยอย่างประหยัด

                                เมื่อวันอังคารที่ผ่านมาก็มีการประชุมคณะรัฐมนตรีตามปกตินะครับ   ก็มีเรื่องที่ผมเน้นก็คือเรื่องที่กระทรวงมหาดไทยเสนองบประมาณช่วยเหลือผู้ประสบอุทกภัยที่ผ่านมา ผมก็บอกว่าน้ำจะมาอีกแล้ว เพราะฉะนั้นก็ไปสำรวจ  ที่สำรวจมาแล้วก็ไปดูความชัดเจนในการใช้เงิน เพื่อจะได้อนุมัติเงินให้ประหยัดถูกต้อง และก็ใช้เงินงบประมาณที่มีอยู่ให้มากที่สุด  ถ้าไม่พอและเป็นเรื่องที่จำเป็นก็จะอนุมัติงบกลางให้   ซึ่งงบกลางก็เหลือเพราะต้องเตรียมไว้สำหรับน้ำท่วมในโอกาส        ต่อไปก็ได้เร่งรัด  ส่วนเงินบริจาคที่มีอยู่ก็ให้รีบไปดูและใช้ให้หมดให้เป็นไปจามเจตนารมณ์ของ         ผู้บริจาค ส่วนในกรุงเทพมหานครได้สั่งให้เตรียมการป้องกันน้ำท่วมอย่างเต็มที่  ผมได้ให้

กองบัญชาการทหารสูงสุดโดยหน่วยบัญชาการทหารพัฒนาไปสำรวจและดำเนินการขุดลอกคลองในพื้นที่กรุงเทพมหานคร  เพื่อเตรียมการรับสถานการณ์น้ำท่วมและเพื่อเป็นการทำความสะอาดรักษาสิ่งแวดล้อมให้กับคลองในกรุงเทพมหานคร   ซึ่งมี 44 คลอง  ระยะทางประมาณ  150 กิโลเมตร  ก็จะใช้งบประมาณสัก 42 ล้านบาท  เพราะให้ทหารทำก็ถูกหน่อย   จะเริ่มทำตั้งแต่  1 มิถุนายน-30  กันยายน  2545   ทำ 4 เดือนก็เสร็จหมด 150  กิโลเมตร   ก็จะทำให้คลองในกรุงเทพฯ สะอาด  รองรับน้ำได้   ซึ่งไม่ได้ทำแบบนี้มานานมากแล้วนะครับ   ผมก็เลยให้งบกลางไปทำ  เพื่อที่จะทำให้คลองที่มีอยู่รองรับน้ำสะอาด   ผมไปทำที่คูเมืองที่เชียงใหม่    คราวที่แล้วที่มีสงกรานต์ก็ได้เล่นน้ำสงกรานต์ที่สะอาด  เพราะเดิมทีเดียวน้ำเขียวหมดเลยครับสกปรกมากไม่ได้ทำความสะอาดมานาน  ก็เลยให้ทหารไปทำที่เชียงใหม่  ก็ไปขุดลอกคลองคูเมืองก็ไปพบลูกระเบิดสมัยสงคราม 2 ลูกโชคดีที่ไม่ระเบิด  ในกรุงเทพฯ  ก็คงเจอโน้นเจอนี่เรื่อยนะครับ เพราะคลองเยอะยาวถึง 150 กิโลเมตร

 

การแก้ไขร่างพระราชกฤษฎีกาเกี่ยวกับการจัดตั้งกองทุนหมู่บ้านและชุมชนเมืองแห่งชาติเป็น

องค์กรมหาชน ครั้งที่  1 

                                อีกเรื่องหนึ่งคณะรัฐมนตรีได้ผ่านไปคือ การแก้ไขร่างพระราชกฤษฎีกาเกี่ยวกับการจัดตั้งกองทุนหมู่บ้านและชุมชนเมืองแห่งชาติเป็นองค์กรมหาชน ครั้งที่  1  ส่วนที่แก้ก็คือเดิม   ทีเดียวใช้เงินจากธนาคารออมสินได้แห่งเดียว  รัฐบาลก็ให้ขยายไปว่าให้ใช้เงินจากธนาคารของรัฐได้โดยมีกระทรวงการคลังค้ำประกัน   ในที่นี้ก็หมายถึงธนาคารเพื่อการเกษตรและสหกรณ์   ความจริงแล้วเราก็ใช้อยู่แล้วแต่กฤษฎีกาไม่อนุญาตให้ใช้โดยตรง  ก็เลยกลายเป็นว่าธนาคารออมสินต้องไปกู้จากเกษตรกรแล้วไปให้ประชาชน  เลยทำให้ต้นทุนสูง   ก็เลยให้กู้โดยตรงจากธนาคารเพื่อการเกษตรและสหกรณ์ได้  เพื่อที่จะให้ต้นทุนของเงินถูกลง
 
จะเดินทางเยือนบาห์เรนวันที่ 14-15  มิถุนายนนี้

                                วันอังคารที่ผ่านมารัฐบาลได้ถวายการต้อนรับนายกรัฐมนตรีแห่งราชอาณาจักรบาห์เรน   คือเจ้าชายกาลิฟา  บิล  ซัลมาน  อัล กาลิฟา  ได้เสด็จมาเยือนประเทศไทยในลักษณะ  Working  Visit   หรือมาแบบไม่ได้ต้อนรับอย่างเป็นทางการ  ระหว่างวันที่  20-22  พฤษภาคม

ซึ่งความสัมพันธ์ระหว่างไทยกับบาห์เรนนั้นเป็นความสัมพันธ์ที่ดี  และผมกับท่านนายกรัฐมนตรีบาห์เรนก็มีความสัมพันธ์ส่วนตัวที่ใกล้ชิดกัน  เพราะฉะนั้น  การพูดจากันง่ายมาก ทุกอย่างก็จบได้รวดเร็ว  ประเทศเขาก็เป็นศูนย์กลางทางการเงินของประเทศตะวันออกกลาง  ก็จะทำให้การเจรจาเป็นประโยชน์ต่อประเทศไทยหลาย ๆ เรื่อง   เรื่องที่ 1 คือได้มีการลงนามเกี่ยวกับความตกลงว่าด้วยการส่งเสริมและคุ้มครองการลงทุนระหว่างสองประเทศ  และได้ตกลงกันเรื่องของการให้วีซ่าโดยที่ประชาชนของทั้งสองประเทศสามารถบินไปถึงประเทศและขอวีซ่าที่สนามบินได้เลย  ก็จะทำให้คนไทยไปบาห์เรนได้สะดวกขึ้น  ท่านได้ให้ไทยไปตั้งศูนย์แสดงสินค้าและกระจายสินค้าของไทยที่บาห์เรน  โดยท่านหาสถานที่ให้ฟรี   อันนี้ก็เป็นน้ำพระทัยของท่าน  เรื่องต่อไปท่านได้ตกลงที่จะมาลงทุนในประเทศไทย 400  ล้านเหรียญสหรัฐประมาณ 16,000 ล้านบาท  และให้ทั้งสองฝ่ายตั้งคณะกรรมการทำเรื่องเขตการค้าเสรีระหว่างกัน  อันนี้ตกลงง่ายครับเพราะทางบาห์เรนคงไม่มีอะไรมาขายไทย   แต่เรามีสินค้าไปขายเขาเยอะก็เท่ากับเจาะตลาด และให้อาศัยบาห์เรนเป็นประตูที่ทำให้ไทยสามารถเอาสินค้าไปขายในตะวันออกกลางได้โดยไม่ต้องเสียภาษีเพราะอาศัยผ่านทางบาห์เรน  ถ้าเราตกลงทำสัญญากันทันก่อนสิ้นปีนี้  ก็จะมีผลที่จะสามารถนำสินค้าไทยไปขายในตะวันออกกลางโดยไม่ต้องเสียภาษีได้   แต่ถ้าหลังมกราคมไปจะไม่ได้เพราะเนื่องจากเป็นข้อตกลงที่บาห์เรนไปทำกับประเทศในแถบนั้น 5-6 ประเทศ  ผมจะไปเยือนบาห์เรนช่วงวันที่  14-15  มิถุนายนเพื่อไปลงนามในเรื่องนี้  และทางบาห์เรนก็จะส่งรัฐมนตรีต่างประเทศเข้ามาร่วมประชุม ACD หรือ  Asia  Cooperation  Dialogue  ที่ประเทศไทยจัดขึ้นเพราะถือเป็นส่วนหนึ่งของเอเชีย  ซึ่งผมจะเป็นประธาน  

 

ขอให้สื่อระมัดระวังการเสนอข่าวเกี่ยวกับชนกลุ่มน้อยของพม่า  โดยให้คำนึงถึงผลประโยชน์ของประเทศเป็นที่ตั้งเพื่อไม่ให้เกิดความเข้าใจผิดกับประเทศไทย

                                ผมขอเล่าเหตุการณ์พม่าให้ฟังสักนิดหนึ่ง   ช่วงนี้เกิดปัญหาเข้าใจผิดกันระหว่างไทยกับพม่าในชายแดนภาคเหนือ   ก็เป็นเรื่องของชนกลุ่มน้อยไปโจมตีทหารพม่าทำให้ค่ายของเขาเสียหายไป 3 ค่ายและมีทหารเสียชีวิตไปหลายคน  ทำให้เขาไม่สบายใจว่าไทยไปสนับสนุนหรือเปล่าเพราะเหตุการณ์ไปสอดคล้องกันตรงที่ประเทศไทยได้มีการซ้อมรบเต็มรูปแบบที่ภาคเหนือ     มีการเคลื่อนกำลังไปซ้อมรบที่โน้น  ทีนี้สิ่งที่เกิดขึ้นก็คือว่ามีข่าวลือและมีสื่อบางฉบับได้นำไปเสนอว่า ทหารไทยจะบุกโจมตีว้าโดยได้รับไฟเขียวจากนายกรัฐมนตรีและรัฐมนตรีว่าการกระทรวงกลาโหม  พอข่าวนี้ออกไปและบังเอิญว่ามีพวกรัฐฉานไปโจมตีทหารพม่าด้วยอาวุธหนักก็เลยเข้าใจว่า  เป็นทหารไทยเข้าไปร่วมตีและได้รับไฟเขียวจากผม   ก็เลยเกิดความเข้าใจกันเกิดความตึงเครียด  ซึ่งผมเชื่อว่าเรื่องนี้คงจะแก้ปัญหาได้คงพูดคุยกันรู้เรื่อง  เพราะเนื่องจากว่าความจริงแล้วเราไม่ได้เกี่ยวแต่เป็นเรื่องภายในของชนกลุ่มน้อยซึ่งเราไม่แทรกแซงกิจการภายในอยู่แล้ว  ทีนี้ก็คิดว่าความสัมพันธ์ที่ดีเป็นการส่วนตัวนั้นก็คงสามารถที่จะพูดคุยกันให้กลับมาสู่ภาวะปกติได้   ผมก็ได้ทำการแก้ปัญหาอยู่  2-3 เรื่อง  คิดว่าอีกไม่กี่วันคงจะยุติ  แต่ตอนนี้ก็เห็นใจเขาครับว่าเขาสูญเสียทหาร       สูญเสียค่ายโดยเขาคิดไม่ถึงว่าสิ่งเหล่านี้จะเกิดขึ้น เมื่อมีข่าวออกมาก็ทำให้เขาต้องเข้าใจผิดเป็นเรื่องธรรมดา   แต่คงแก้ปัญหาได้  ก็เสียดายความสัมพันธ์ที่ดีต่อกันมาเป็นอย่างดี  พลเอกหม่องเอก็เพิ่งมาเยือนประเทศไทยได้เข้าเฝ้าฯ  พระบาทสมเด็จพระเจ้าอยู่หัว  และสมเด็จพระนางเจ้าฯ พระบรมราชินีนาถ   กลับไปด้วยความรู้สึกที่ดี  แต่พอมีเหตุการณ์อย่างนี้เกิดขึ้นก็เลยทำให้ทุกอย่างเป็นเรื่องเข้าใจผิดกัน  และมีการปล่อยข่าวเหมือนกับว่าผมไปขออนุญาตพลเอกหม่องเอว่าจะเข้าไปตี   ซึ่งเรื่องนี้เป็นเรื่องที่เป็นไปไม่ได้  อยู่ ๆ เราจะรุกล้ำอำนาจอธิปไตยของเขามันเป็นไปไม่ได้เลย สิ่งนี้เป็นสิ่งที่ได้พูดจากันได้มีข่าวลือกันออกไป  และมีสื่อบางฉบับไปเขียน  อันนี้ต้องขอร้องโดยเฉพาะสื่อภาษาต่างประเทศในประเทศไทย   คือต้องคำนึงถึงความมั่นคงระหว่างชาติ ข่าวเหล่านี้ถ้าไม่ใช่ข่าวสัมภาษณ์ ข่าวลือ  แหล่งข่าวถ้าไปเขียนอย่างนี้แล้วกระทบความมั่นคงของประเทศถือว่า              เสียหายมาก  ก็ขอเตือนว่าสิ่งไหนที่ทำให้เสียหายต่อประเทศ   เพียงแต่อยากให้มีข่าวไม่น่าจะเป็นประโยชน์ต่อใครทั้งสิ้น  ก็ขอร้องกันว่าเรื่องนี้เสียหาย  ก็ขอร้องว่าอย่าทำ  การที่พลเอกหม่องเอ     มานั้นผมกับท่านได้คุยกันในเรื่องสำคัญ ๆ ก็คือเรื่องยาเสพติด   ซึ่งผมได้บอกกับท่านว่ามันมีปัญหาตรงนั้นตรงนี้  เขารับปากกับผมว่าภายใน  2 สัปดาห์เขากลับไปทุกอย่างจะเรียบร้อย  แล้วเขาก็ไปทำเรียบร้อยจริง ๆ  10 วันเท่านั้นเขาจัดการทุกอย่างเรียบร้อยตามที่ผมพูดกันขอร้องเขา  และเขาไปกดดันทหารว้าไม่ให้ทำเรื่องยาเสพติด   จนระส่ำระสายกันทั้งว้า  ซึ่งเขาจริงใจและทำให้ในสิ่งที่เราพูดทุกอย่างแต่พอมีเหตุการณ์นี้เกิดขึ้น มันเป็นเหตุการณ์ที่น่าเสียดาย   ซึ่งผมก็เสียใจในสิ่งที่เกิดขึ้นไม่น่าจะเกิด  เพราะทุกอย่างกำลังดีเรื่องการกดดันเรื่องปราบปรามยาเสพติดมันเริ่มชัดเจนขึ้น  ความร่วมมือดีเหลือเกิน  แต่พอเกิดเหตุการณ์อย่างนี้ขึ้นมันเหมือนจะต้องไปตั้งต้นกันใหม่ใน      บางเรื่อง  อันนี้ก็เป็นสิ่งที่ไม่ค่อยสบายใจ   แต่คิดว่าคงแก้ได้   เพียงแต่อยากขอร้องสื่อมวลชนว่าเรื่องที่กระทบกระเทือนต่อความมั่นคงของประเทศ ต่อความสัมพันธ์ที่ดีของประเทศ ถ้าไม่ใช่เป็นการแถลงการณ์หรือให้สัมภาษณ์กรุณาอย่าใช้แหล่งข่าวมาลงเลย   การที่ท่านจะพยายามแสดงให้เห็นว่าเป็นคนที่มีข่าวที่ไว  แต่ไวแบบนี้ไวเสียหาย  ก็ต้องขอร้องกันนะครับ   ทำยังไงก็คิดถึงผลประโยชน์ของประเทศเป็นที่ตั้งเถอะ แล้วเราทุกคนถือว่าเป็นส่วนหนึ่งของประเทศ ถ้าประเทศดีก็ได้ประโยชน์ร่วมกัน  ถ้าประเทศไม่ดีก็เสียหายร่วมกัน  ดูเหมือนว่าแต่ละคนที่ช่วงชิงอย่างนี้จะดีแป๊บเดียวครับ  แต่ว่าเสียหายประเทศนี่มันคือเสียหายทั้งระบบ  ก็ขอร้องกันนะครับ

 
อดีตประธานาธิบดีสหรัฐอเมริกาเยือนประเทศไทย 

                                บ่ายวันนี้ผมจะมีแขกสำคัญมาเยือนอีกท่านหนึ่งคือ  อดีตประธานาธิบดีบิล คลินตัน แห่งสหรัฐอเมริกา  ก็จะมาเป็นแขกของกระทรวงการต่างประเทศ   ท่านรัฐมนตรีต่างประเทศก็จะพามาพบผมที่ทำเนียบและจะร่วมรับประทานอาหารกลางวันด้วยกัน  บังเอิญว่าท่านอดีตประธานาธิบดีบิล  คลินตัน  ได้รับมอบหมายจากประธานาธิบดีจอร์จ  ดับเบิลยู  บุช แห่งสหรัฐอเมริกาให้เป็นหัวหน้าคณะผู้แทนของสหรัฐฯ  เข้าร่วมในพิธีฉลองเอกราชของติมอร์ตะวันออก เมื่อวันที่  19-20 พฤษภาคม  ก็เลยถือโอกาสแวะมาเยือนประเทศไทย  ตอนที่เขาเป็นประธานาธิบดีก็เคยมาเยือนประเทศไทยครั้งหนึ่ง  โดยมาเป็นพระราชอาคันตุกะของพระบาทสมเด็จพระเจ้าอยู่หัว  เมื่อเดือนพฤศจิกายน2539  วันนี้ก็จะมาประเทศไทยในฐานะเป็นแขกของกระทรวงการต่างประเทศ   ท่านสังเกตมั๊ยครับว่าในต่างประเทศเขาถือเรื่องของประเทศเป็นที่ตั้ง  การที่อยู่คนละพรรคเขาไม่ได้ถือกันชนิดที่จะเอาเป็นเอาตายกัน อย่างนี้ครับท่านประธานาธิบดีบุช  ซึ่งเป็นประธานาธิบดีในปัจจุบันเป็นพรรครีพับลิกัน   ท่านก็เห็นว่าอดีตประธานาธิบดีบิล  คลินตัน มีบทบาทในการส่งเสริมเอกราชติมอร์ตะวันออก  แล้วก็เมื่อติมอร์ตะวันออกประกาศเอกราชท่านก็ให้อดีตประธานาธิบดีบิล  คลินตัน เป็นหัวหน้าคณะผู้แทนของสหรัฐอเมริกามาเลยแต่งตั้งมาเป็นทางการ  ทั้ง ๆ  ที่คนละพรรคกัน  มีการแข่งขันการเลือกตั้งกัน  เมื่อเลือกตั้งเสร็จก็ถือว่าทุกอย่างจบก็มาร่วมกัน  ถือว่ามาทำงานให้ชาติด้วยกัน   ในหลายประเทศครับฝ่ายค้านกับฝ่ายรัฐบาล  หรือพรรคการเมืองคนละฝ่าย  เหมือนกับว่าจะต้องแข่งขันตลอดเวลาไม่ได้คำนึงถึงว่าการทำงานร่วมกันเป็นอย่างไร  ไม่ใช่แยกกันทำบทบาทแยกกันได้  แต่ว่าสามารถร่วมกันได้ในบางโอกาส   อย่างผมไปเยือนหลายประเทศ  เมื่อผมพบนายกรัฐมนตรีของประเทศเขาแล้ว   เขาก็จะให้ผู้นำฝ่ายค้านมาพบผม  ได้มีการพูดคุยแลกเปลี่ยนความคิดเห็นกัน  แล้วบางทีงานเลี้ยงเป็นทางการรัฐบาลเลี้ยงแต่เชิญฝ่ายค้านร่วม   ซึ่งของเรายังทำไม่ค่อยได้   ผมก็พยายามอยู่  อย่างอดีตประธานาธิบดีคลินตันมาเยือนวันเสาร์นี้  ผมก็พยายามจะเชิญทางพรรคประชาธิปัตย์ซึ่งเคยเป็นรัฐบาลและคุ้นเคยกับอดีตประธานาธิบดีบิล  คลินตัน  ก็พอดีไม่ว่างกันมีการประชุมสภาฯ  ก็เลยไม่ได้มาร่วมกัน  แต่ผมจะพยายามครับอยากจะให้ฝ่ายค้านกับฝ่ายรัฐบาล  ร่วมกันในบางครั้งและก็แยกกันทำหน้าที่ในบางครั้ง  ต้องสามารถร่วมกันได้ และก็แยกกันได้ในการทำหน้าที่   อันนี้ก็จะเป็นประโยชน์ต่อระบอบประชาธิปไตยเป็นอย่างยิ่ง   

วันนี้ผมก็ขอกราบเรียนพี่น้องประชาชนแค่นี้ก่อนนะครับเพราะสภาฯ  ก็ยังมีการประชุมต่อไป   ขอขอบคุณครับ  ขอให้พี่น้องประชาชนได้ไปทำบุญกัน และใช้วันหยุดสุดสัปดาห์ซึ่งมีวันหยุดชดเชยในวันจันทร์  หยุด 3 วันนี้ให้เกิดประโยชน์กับการอยู่ร่วมกันของครอบครัวหรือการพักผ่อนเพื่อให้มีพลังในการทำงานต่อไปในสัปดาห์หน้าขอให้มีความสุขทุกคนครับ สวัสดีครับ

 

-------------------------------------

 

ฝ่ายวิเคราะห์ข่าว  สำนักโฆษก

วิสุนี ตรวจ/จินตนา  ถอดเทป/พิมพ์