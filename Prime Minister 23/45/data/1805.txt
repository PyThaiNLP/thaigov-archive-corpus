คำกล่าวของ พ.ต.ท.ทักษิณ  ชินวัตร  นายกรัฐมนตรี

ในรายการ  “นายกฯ ทักษิณคุยกับประชาชน”

ทางคลื่น F.M. 92.5   สถานีวิทยุกระจายเสียงแห่งประเทศไทย
เวลา 08.00 น.  วันเสาร์ที่ 18 พฤษภาคม 2545

---------------------------------------------------
 
สวัสดีครับพี่น้องประชาชนที่เคารพรักครับ

        วันนี้พบกันเช่นเคยนะครับ   เมื่อเสาร์ที่แล้วพูดกันเสร็จผมก็เดินทางไปประเทศอังกฤษ  อาทิตย์ที่แล้วเลยอยู่ที่อังกฤษเกือบทั้งสัปดาห์เลยนะครับ  เพราะว่าผมไปถึงโน่นวันอาทิตย์เช้าก็อยู่จนถึงวันพุธกลับมาถึงเมืองไทยวันพฤหัสบดี   วันนี้ก็คงเล่าเรื่องที่ไปอังกฤษมากหน่อย ผมไปที่อังกฤษก็มีโอกาสได้เข้าเฝ้าฯ  เจ้าชาย Philip  ถือว่าเป็น The  Duke of  Edinburgh    ซึ่งเป็นพระสวามีของสมเด็จพระราชินีเอลิซาเบธที่ 2  แห่งสหราชอาณาจักรที่พระราชวังบัคกิ้งแฮม  ท่านทรงให้ความเป็นกันเองรับสั่งอยู่นาน โดยเฉพาะอย่างยิ่งโครงการกองทุนสัตว์ป่าโลก  ซึ่งทรงรับสั่งถึงโครงการของสมเด็จพระนางเจ้า ฯ พระบรมราชินีนาถที่น่าสนใจหลายโครงการ  เช่น  โครงการปล่อยช้าเข้าป่า  พอดีเมื่อคืนนี้ได้มีโอกาสเข้าเฝ้าฯ สมเด็จพระนางเจ้าฯ พระบรมราชินีนาถ   ท่านทรงเล่าให้ฟังถึงการที่ทรงพระราชทานเงินซื้อช้างที่เข้ามาในเมือง  บางครั้งเจ้าของช้างยากจนเอาช้าง      เข้ามาและมาเกิดอุบัติเหตุในเมือง   ท่านได้ทรงพระราชทานพระราชทรัพย์ส่วนพระองค์ซื้อและเอาช้างไปปล่อยในป่า  และติดเครื่องเพื่อที่จะให้ติดตามดูว่าพฤติกรรมของช้างที่เข้าไปอยู่อย่างไรหลงป่าหรือไม่   มีพฤติกรรมการกินอย่างไร  ก็ส่งนักวิจัยเข้าไปดู  ปรากฎว่าช้างที่ทรงปล่อยไปสมบูรณ์ดีมากและก็ไปกินพวกไผ่ พวกต้นกล้วยอยู่ในป่า  รัศมีการเดินของช้างอยู่ในวง 60 กว่ากิโลเมตร  ก็ไปเป็นช้างป่าได้เลยไปอยู่ได้อย่างปลอดภัยแข็งแรงดี ก็เป็นโครงการที่ทรงทดลองมา  ก็ปล่อยไปแล้ว 20 กว่าเชือก  ผมก็ไปเล่าให้กับเจ้าชาย  Philip   ฟัง  ท่านก็ทรงสนพระทัยมาก  และทรงรับสั่งถึงเรื่องกองทุนสัตว์ป่าโลก   เรื่องการแก้ไขปัญหายาเสพติดในแนวใหม่ ๆ  เรื่องของป่าไม้    ผมและภรรยาได้เข้าเฝ้าฯ อยู่ประมาณ  1 ชั่วโมง

 
ไทยและอังกฤษเห็นพ้องกันที่จะเป็นหุ้นส่วนทางยุทธศาสตร์เศรษฐกิจ

        หลังจากนั้นได้ไปพบกับนายกรัฐมนตรีโทนี่  แบลร์  ของอังกฤษก็ถือว่าเป็นการพบกันครั้งแรก  ท่านนายกฯ โทนี่  แบลร์  ทำการบ้านมาดีรู้พื้นเพของผมของนโยบายประเทศไทยอะไรต่ออะไร  ชื่อพรรคของผมชื่ออะไรท่านพูดได้ชัดเจน  แต่ส่วนใหญ่จะพูดกันถึงเรื่องความสัมพันธ์สองประเทศว่าเราควรจะมีบทบาทเป็นหุ้นส่วนทางด้านเศรษฐกิจทางยุทธศาสตร์ต่อกัน เพราะเรามีความสัมพันธ์กันมาช้านาน  ทางอังกฤษเวลาจะมองมาทางเอเชียตะวันออกเฉียงใต้ก็จะไปเน้นฮ่องกง  สิงคโปร์  มาเลเซีย  และจีนเป็นต้น  จะไม่ค่อยได้เน้นประเทศไทย   แต่ว่าเราส่งออกเข้าประเทศอังกฤษเป็นอันดับ 1 ของยุโรป  และคนอังกฤษก็มาเที่ยวไทยปีหนึ่งประมาณ 6 แสนคน  เพราะฉะนั้น  ความสำคัญของเศรษฐกิจที่อังกฤษซึ่งเป็นเศรษฐกิจใหญ่อันดับ 4  ของโลกจะมีความสำคัญกับประเทศไทยพอสมควรทีเดียว  ฉะนั้น  การไปพูดคุยกันเพื่อให้เกิดความมั่นใจในประเทศไทย  และให้มองว่าประเทศไทยกำลังจะเป็นศูนย์กลางที่สำคัญในภูมิภาคในการที่ใครมาลงทุนในประเทศไทยสามารถจะขายสินค้าเข้าไปได้อีกหลายประเทศ   อันนี้ก็เป็นเรื่องหนึ่งที่ผมไปพูดคุยกันถึงเรื่องแนวคิด ที่ประเทศไทยกำลังจะจัดประชุมในวันที่  19 มิถุนายนนี้เกี่ยวกับเรื่องของ ACD  หรือ   Asia  Cooperation Dialogue  ซึ่งปรากฎว่ามีประเทศตอบรับมามากและประเทศนอกเอเชียอย่างเช่น  รัสเซีย  ออสเตรเลีย  ก็สนใจจะเข้ามาร่วมด้วย   ซึ่งเรากำลังพิจารณากันอยู่ว่าจะทำอย่างไร   แต่ขณะนี้ประเทศหลัก ๆ ในเอเชียเข้ามาที่จะร่วมประชุมในวันที่  19 มิถุนายนนี้รวมกันแล้วเป็นประชากรเกินครึ่งหนึ่งของโลกคือเกิน 3,000 ล้านคนแล้ว  เพราะฉะนั้น  ก็โครงการนี้ไปได้ดีมากนะครับ   ทีนี้เรากำลังเตรียมการประชุมกันให้ได้เนื้อหาที่ดีที่สุด   ก็ต้องเรียนพี่น้องประชาชนทราบว่าผมได้เรียนกับนายกฯ โทนี่  แบลร์แล้วและก็พูดถึงเรื่องการค้าเสรีที่ไทยจะเริ่มเปิดกับออสเตรเลีย  อินเดีย จีน   ญี่ปุ่น   ซึ่งเขาสนใจซักถามเรื่องนี้มาก   รวมทั้งเรื่องของการที่จะไปร่วมมือกันในการต่อต้านการก่อการร้ายซึ่งถือว่าเป็นประเด็นใหญ่ของทั่วโลก   รวมไปถึงเรื่องของยาเสพติด  เรื่องอาชญากรข้ามชาติด้วย 

 

แถลงการณ์ร่วมกันระหว่างรัฐบาลไทยกับรัฐบาลอังกฤษ 

ในที่สุดเราก็มีการออกแถลงการณ์ร่วมกันระหว่างรัฐบาลไทยกับรัฐบาลอังกฤษ  ซึ่งในเนื้อหาสาระสำคัญของแถลงการณ์ร่วมนั้นทางรัฐบาลอังกฤษก็ตระหนัก ถึงความสำคัญในความร่วมมือของ   ทั้งสองประเทศ  และยอมรับการเป็นหุ้นส่วนในการพัฒนาด้านต่าง ๆ  ในภาคของทวิภาคีและพหุภาคีกับเรา  และก็เป็นแนวทางที่ดีที่เราจะร่วมมือกันในกรอบของอาเซมคือความสัมพันธ์ระหว่างเอเชียกับยุโรปนั่นเอง   ก็เป็นการสนทนาที่ค่อนข้างจะได้ประโยชน์มากและได้ความคุ้นเคยกันมากขึ้น    เขาก็ต้อนรับดีมาก  และตอนค่ำท่านนายกรัฐมนตรีโทนี่  แบลร์  ให้รองนายกรัฐมนตรีจอนห์  เพลสคอตท์   ซึ่งอังกฤษมีรองนายกรัฐมนตรีคนเดียว  ก็มาเลี้ยงต้อนรับคณะผู้แทนรัฐบาลไทย  นายเพสคอตท์ กับผมก็รู้จักกันดีอยู่แล้วเพราะเคยมาที่     เมืองไทย   ก็ได้มีการพูดคุยกันและเชิญบรรดารัฐมนตรีหลายคนมาร่วม  รวมทั้งฝ่ายค้านด้วย  ก็ได้รู้จักกันและได้ร่วมรับประทานอาหารเช้ากับนักธุรกิจของชาวอังกฤษ  แล้วตอนเที่ยงผมก็ไปกล่าวสุนทรพจน์กับนักธุรกิจประมาณ  200  คนซึ่งสถาบัน  Asia  House  เป็นคนจัดขึ้นผมได้พูดคุยให้เขาเข้าใจถึงนโยบายของรัฐบาล  ความก้าวหน้าในการแก้ไขปัญหาของรัฐบาล  และความสนใจในการที่เข้ามาลงทุนของต่างประเทศ ไม่ว่าจะเป็นโครงการที่เรียกว่า Matching  Fund  หรือ  Thai Opportunity  Fund ก็เข้ามากันหลายกองทุนและเขาก็สนใจจะตั้ง  Matching  Fund     ด้วยเช่นกันนะครับ  ก็ได้เล่าให้ฟังหลาย ๆ เรื่องถึงความคืบหน้าทางด้านนโยบายต่างประเทศ  นโยบายแก้ปัญหาทางด้านการลงทุน  การส่งออก  แก้ปัญหาความยากจน  ปัญหาเรื่องของความแข็งแรงของเศรษฐกิจภายในประเทศ 

 
อังกฤษพร้อมสนับสนุนไทยไม่ให้ถูกกีดกันทางการค้าจากประเทศในยุโรป

ผมได้ไปพบกับชาวไทยที่วัดพุทธปทีปด้วย  เพื่อที่จะให้กำลังใจเขาและแลกเปลี่ยนความคิดเห็นกับเขา   และก็พบกับรัฐมนตรีช่วยว่าการกระทรวงกลาโหมมาพบคือ  Lord  Bach    รัฐมนตรีว่าการกระทรวงการค้าและอุตสาหกรรมก็ได้พูดคุยกัน    ซึ่งอังกฤษถือเป็นประเทศหลักประเทศใหญ่ในกลุ่มสหภาพยุโรปซึ่งเราถูกกีดกันทางการค้าอยู่เยอะ  ก็เลยพูดกับเขาถึงเรื่องแนวทางที่ว่าจะมีสิ่งใดที่จะพูดคุยกันลักษณะที่มีความเข้าใจซึ่งกันและกันตกลงกันล่วงหน้า  มีการตั้งห้อง   Lap   ร่วมกันเพื่อจะได้ตรวจสินค้าที่นำเข้าและส่งออกจากไทยให้เป็นสินค้าที่ได้มาตรฐานโลกและไม่ถูกกีดกันทางการค้า  ซึ่งอังกฤษก็พร้อมที่จะให้การสนับสนุนไทยในเรื่องนี้  และชื่นชมกรณีคราวที่แล้วในเรื่องไก่ กุ้ง ที่ไทยได้ตอบสนองต่อปัญหาได้รวดเร็วมาก   เขาก็ยินดีที่จะให้การสนับสนุนประเทศไทยในเรื่องไม่ให้ถูกกีดกันทางการค้าในยุโรป  อันนี้ก็ถือว่าเป็นการเยือนที่ค่อนข้างจะครอบคลุมได้มาก และได้พบปะกับหลายคนหลายฝ่ายทำให้ได้มีการพูดคุยกันเพื่อรักษาผลประโยชน์ของประเทศ และเกิดความเข้าใจในนโยบายของประเทศไทยก็เหมือนกับไปทำโรดโชว์ในต่างประเทศ   ได้ทำโรดโชว์ให้ทั้งภาครัฐบาลภาคเอกชน 

 

มอบนโยบายการทำงานให้ทูตและอัครราชทูตพาณิชย์จากประเทศในกลุ่มสหภาพยุโรปของไทย   15  ประเทศ

นอกจากนั้นเมื่อวันพุธที่  15  พฤษภาคม ก่อนเดินทางกลับได้เรียกทูตและอัครราชทูตพาณิชย์จากประเทศในกลุ่มสหภาพยุโรปของเรา 15 ประเทศ  ทั้งทูตจากกระทรวงการต่างประเทศและกระทรวงพาณิชย์  เพื่อมารับนโยบายและฟังความคิดเห็นของเขาถึงแนวทางในการที่ทำงานร่วมกันทั้ง  สหภาพยุโรป   เท่าที่ฟังแล้วทั้งทูตและอัครราชทูตพาณิชย์ได้ปรับตัวในการทำงานค่อนข้างดี  และเขามีการทำงานร่วมกันไม่ใช่อยู่ประเทศใดประเทศหนึ่ง  ค่อนข้างที่จะมีความสัมพันธ์ร่วมกันทำงานกันเป็นบูรณาการมากขึ้น   ผมก็ได้ให้นโยบายถึงเรื่องการทำงานอธิบายให้เขาเข้าใจถึงนโยบายของรัฐบาลเวลาถูกซักถามจะได้ตอบได้  ผมก็อธิบายถึงเมื่อวันที่เข้ามาสภาพของประเทศเป็นอย่างไร  และทำไมต้องมีนโยบายนั้นทำไมต้องมีนโยบายนี้  ก็อธิบายให้ฟังและให้เขาซักถาม  รวมถึงในการเดินยุทธศาสตร์การเมืองระหว่างประเทศที่เราทำอยู่ไม่ว่าจะเป็นเรื่องของ FTA  (การจัดตั้งเขตการค้าเสรี)  ,ACD  ก็ค่อนข้างที่จะเกิดความเข้าใจดีมากขึ้นให้เขาซักถามกันอย่างเต็มที่และให้แนวทางในการทำงานต้องให้เน้นการทำงานแบบบูรณาการให้มากขึ้น และเล่าให้เขาฟังถึงเศรษฐกิจชุมชนของไทย  การแก้ปัญหาของประเทศในระดับรากหญ้าเพื่อเขาจะได้เข้าใจ     มากขึ้น  และมีเรื่องหนึ่งที่ผมเล่าให้เขาฟังว่ามีภูมิปัญญาชาวบ้านที่จังหวัดสกลนครที่นำผลไม้พื้นเมืองซึ่งก็ไม่ได้มีราคาอะไร  เรียกว่าลูกหมากเม่า  ภาคเหนือก็เรียก  ลูกมะเกี่ยง  เอามาผลิตเป็นไวน์ขาย  จนได้รับความนิยมและก็มีการปลูกหมากเม่ามากกว่า  5,000 ไร่ในพื้นที่จังหวัดสกลนคร  แล้วผลงานนี้นำไปประกวดที่กรุงบรัสเซลล์  ประเทศเบลเยี่ยม   ได้รับประกาศนียบัตรยอดเยี่ยมเหรียญทองแดงในด้านความคิดสร้างสรรค์   ซึ่งอาจารย์สถาบันราชมงคลของอำเภอพังโคลน  จังหวัดสกลนคร  ชื่อนายวินัย  แสงแก้ว  เป็นผู้คิดค้นคนแรกและส่งผลงานเข้าประกวด ก็ต้องขอชื่นชม  ก็ต้องเล่าให้ท่านทูตฟังเขาจะได้เข้าใจว่านี่ผลงานของไทย   โดยเฉพาะเอามาประกวดในยุโรปแท้ ๆ ยังได้รางวัลที่ 3  ในด้านความคิดสร้างสรรค์   แต่ปรากฎว่าถูกสรรสามิตจับที่สกลนครก็เลยต้องบอกกับกระทรวงการคลังไปว่าเรื่องนี้ต้องดูกันให้ดี   บางทีชาวบ้านอาจจะไม่เข้าใจขั้นตอนกฎหมาย เพราะฉะนั้น  การประชาสัมพันธ์ให้เขาเข้าใจขั้นตอนกฎหมายและพยายามทำขั้นตอนต่าง ๆ ให้ง่าย   ชาวบ้านเขาจะได้ใช้ภูมิปัญญาอย่างเต็มที่  แล้วก็สั่งการให้กระทรวงเกษตรและสหกรณ์และกระทรวงการคลังไปช่วยกันดูในเรื่องนี้นะครับ

 
การปรับปรุงรายละเอียดงบประมาณรายจ่ายประจำปีงบประมาณ 2546 

        กลับมาเมืองไทยครับเมื่อวันอังคารที่แล้วผมไม่อยู่  แต่มีการประชุมคณะรัฐมนตรีซึ่งท่านพลเอกชวลิต ยงใจยุทธ  รองนายกรัฐมนตรีและรัฐมนตรีว่าการกระทรวงกลาโหมเป็นประธานในการประชุม  ก็มีเรื่องที่อยากจะเล่าให้พี่น้องฟังสัก 2-3  เรื่องที่น่าสนใจ  เรื่องแรกก็มีการปรับปรุงรายละเอียดงบประมาณ    รายจ่ายประจำปีงบประมาณ 2546  เรียบร้อยแล้ว ตอนนี้อยู่ในขั้นจัดพิมพ์เพื่อส่งรัฐสภา  ก็ได้ปรับกันเรียบร้อยครับ  ก็เป็นตัวเลขที่เม็ดเงินจะถูกนำไปแก้ปัญหาหลายส่วนโดยจะแยกเป็นยุทธศาสตร์การฟื้นฟูและพัฒนาเศรษฐกิจ  150,000 ล้านบาท  ยุทธศาสตร์การปรับโครงสร้างของประเทศเพื่อเพิ่มขีดความสามารถในการแข่งขันที่ยั่งยืนอีก 54,000 ล้านบาท ยุทธศาสตร์การพัฒนาสังคมและการแก้ปัญหาความยากจนและยกระดับคุณภาพชีวิตอีก 400,000 กว่าล้านบาท  ยุทธศาสตร์การต่างประเทศและความมั่นคงเพื่อส่งเสริมการพัฒนาประเทศอีก  87,000 ล้านบาท  และยุทธศาสตร์การบริหารจัดการประเทศอีก 260,000 กว่าล้านบาท   อันนี้ก็รวมทั้งงบประจำด้วยงบเงินเดือน  งบทุกอย่างและแยกเป็นหมวดออกมา 999,900  ล้านบาท รัฐบาลนี้กำลังพยายามที่จะปรับงบประมาณให้สู่ภาวะงบประมาณสมดุลให้เร็วที่สุด  ถ้างบประมาณขาดดุลอยู่นานจะทำให้เกิดปัญหาเรื่องหนี้สิน  ซึ่งเรามีหนี้สินเยอะอยู่แล้วต้องหาทางที่จะลดงบประมาณลงไปเรื่อย ๆ  เพิ่มรายได้ของประเทศไปเรื่อย ๆ เพื่อให้เกิดงบประมาณสมดุลให้เร็วที่สุด  ถ้าเมื่อไหร่ประเทศไทยอยู่ในภาวะงบประมาณสมดุลได้เมื่อนั้นภาพรวมของประเทศจะเข้มแข็งมากและจะได้รับความเชื่อถือในเรื่องของเศรษฐกิจมหภาคมากขึ้น  อันนี้เป็นเรื่องที่รัฐบาลกำลังมุ่งสู่จุดนั้นให้เร็วที่สุด 

 
รัฐบาลมุ่งกระจายอำนาจการปกครองสู่ท้องถิ่น

ส่วนงบที่จัดสรรไว้ให้กับองค์กรปกครองส่วนท้องถิ่นนั้น  มีอยู่จำนวนทั้งสิ้น184,000 ล้านบาทหรือคิดเป็นสัดส่วนร้อยละ 22.31  ซึ่งจุดนี้ผมทราบว่าวันที่  20 พฤษภาคมนี้    องค์กรส่วนท้องถิ่นจะมาชุมนุมประท้วงเรื่องนี้ ผมขอเรียนด้วยความเคารพในฐานะที่เป็นคนไทยด้วยกันและได้เห็นตัวเลขทั้งหมด  อยากจะเรียนว่าเจตนามณ์ของรัฐธรรมนูญที่จะให้มีการกระจายรายได้กระจายงานสู่ท้องถิ่น  คือเขาต้องการลดส่วนกลางให้เล็กลงเพื่อให้ไปเพิ่มส่วนท้องถิ่นให้โตขึ้น แต่การลดนี่หมายความว่าต้องเอาทั้งงานทั้งคนทั้งเงินไป  ไม่ใช่เอาไปแต่เม็ดเงินแล้วค่าใช้จ่ายยังอยู่ส่วนกลาง คนก็ยังอยู่ส่วนกลาง  เอาเงินไปกับงานบางส่วน   งานส่วนใหญ่ก็ยังอยู่ส่วนกลาง   เจตนารมณ์ของรัฐธรรมนูญก็คือการกระจายเป็นส่วนหมายความว่าตัดส่วนกลางให้เล็กลง เอาไปเป็นทั้งท่อนเอางานไปเลยเอาคนไปเลย  ค่าใช้จ่ายทุกอย่างมันก็จะลงไปอยู่เป็นส่วนเป็นส่วน  นั่นก็คือมุ่งส่วนที่จะลดลงไป   แต่วันนี้ความเป็นจริงมันไม่เป็นไปอย่างนั้นครับ  ไม่ยอมย้าย  คนไม่อยากไปอยู่ส่วนท้องถิ่น คนยังอยากอยู่ส่วนกลาง  แต่ขณะเดียวกันมีกฎหมายลูกออกมาไปกำหนดเม็ดเงินเสร็จว่าจะต้องโอนกี่เปอร์เซนต์ภายในกี่ปี   ซึ่งโอนอย่างนั้นโอนไปแต่เงิน  ส่วนกลางตายเลยครับ แล้วประเทศไม่มีเงินครับ ประเทศจะต้องไปกู้เงินมาเพื่อจ้างข้าราชการและในที่สุดค่าเงินบาทก็อยู่ไม่ได้เพราะเราจะเป็นหนี้โตขึ้นเรื่อย ๆ อันนี้เสียหายมาก  เพราะฉะนั้น  อันนี้จะต้องปรับกัน   ถ้าปรับไม่ได้ก็ต้องมาปรับกันใหม่ว่าที่ถูกต้องคืออะไร  โดยเฉพาะอย่างยิ่งเม็ดเงินที่เอาไปแบบชนิดที่ให้ไปทำอะไรกันเองก็ได้  อย่างนั้นก็จะมีการจัดซื้อจัดหากันไปประมูลงานกัน  ซึ่งอันนี้ผมต้องขอร้องว่าขอขั้นตอนนิดหนึ่งไม่ได้บอกว่าจะไม่โอน  โอนแต่ความพร้อมต้องไปด้วยกัน  เรื่องคนเรื่องอะไรต้องไปด้วยกัน       เอาไปทั้งรายได้และรายจ่ายไม่ใช่เอาไปแต่รายได้  ส่วนกลางก็จะไม่มีเงิน  ในที่สุดส่วนกลางไม่มีเงินบริหารประเทศ  ต้องไปกู้เงินมาเป็นค่าไฟฟ้า ประปา  ค่าจ้างของข้าราชการ  ประเทศไหนก็อยู่ไม่ได้   อันนี้ต้องขอร้องกันเพราะว่าเราจะพยายามทำให้ดีที่สุด  และวันนี้ที่โอนไปก็เป็นเงินที่ให้ไปแบบชนิดที่ไปจัดสรรกันเองก็หลายหมื่นล้าน  บังเอิญว่าองค์กรส่วนท้องถิ่นอาจจะมีเยอะบางที่ก็อยากจะได้เงินมาก  วันนี้ทุกกรมก็อยากได้เงินมากหมด แต่ว่าเงินของประเทศมีจำกัด  วันนี้งบประมาณที่มีอยู่ต้องกู้เขามาเกือบ 2 แสนล้านบาท  กู้เขามาแสนกว่าล้านแล้วทุกปี  เพราะฉะนั้น  ถ้าขืนเป็นอย่างนี้ลูกหลานเราจะลำบาก  วันนี้ก็ขอให้เข้าใจกัน  รัฐบาลจะพยายามใช้เงินให้ประหยัดที่สุดเพื่อให้ไม่เกิดภาระกับลูกหลานของเราในวันข้างหน้า   ขอให้ทุกฝ่ายได้ตระหนักถึงภาพรวมของชาติเป็นหลักคือชาติต้องมาก่อน  ส่วนท้องถิ่นนั้นแน่นอนครับรัฐบาลนี้มุ่งที่จะกระจายอำนาจสู่ท้องถิ่นแน่นอน  และก็พยายามจะทำให้เร็วที่สุด   แต่ว่าทำแล้วต้องมองภาพรวมของประเทศอย่าไปมองท้องถิ่นอย่างเดียวจนภาพรวมของประเทศเสียหายก็คงเป็นไปไม่ได้   อันนี้ต้องขอเรียนอย่างนี้ว่าถ้าผมจะทำอะไรที่ง่าย ๆ ไม่มีคนโกรธไม่มีคนด่าไม่มีศัตรูง่ายจังเลยครับ   แต่นั่นก็คือผมกำลังบริหารประเทศไปวัน ๆ หนึ่งและในที่สุดผมทิ้งภาระให้กับประเทศ  ผมทำไม่ได้ถ้าผมจะเป็นคนอย่างนั้นผมไม่มาทำหน้าที่ตรงนี้   ก็ต้องขอเรียนด้วยความเข้าใจว่า ผมเห็นตัวเลขทั้งหมดรายได้และอนาคตภาระหนี้สินประเทศ  ท่านรู้มั๊ยครับว่าเอาแค่ภาระกองทุนฟื้นฟูอย่างเดียว เราจะต้องผ่อนชำระหนี้ที่กองทุนฟื้นฟูเกิดจากการแก้ปัญหาสถาบันการเงินที่ผิดพลาดในอดีตถึงร่วม 30 ปีนะครับ  โดยที่ธนาคารแห่งประเทศไทยเป็นคนจ่ายเงินต้น  รัฐบาลเป็นคนจ่ายดอกเบี้ย  ต่างคนต่างจ่ายใช้เวลาผ่อนชำระ 30 ปีนะครับ  นี่คือภาระที่ลูกหลานรับ 30 ปีเรื่องเดียวนะครับ  แต่ถ้าตั้งงบประมาณขาดดุลไปนาน ๆ  ก็ยิ่งจะเพิ่มภาระตรงนี้อีกหลายปี  ฉะนั้น  ก็ขอทุกฝ่ายเข้าใจว่าผมได้ใช้ความรอบคอบอย่างเต็มที่และจะใช้เงินอย่างประหยัด ก็ขอให้เข้าใจและให้รู้ด้วยว่ารัฐบาลไม่มีเจตนารมณ์ใด ๆ ที่จะทำให้ประเทศเสียหาย  แต่ผมมองภาพรวมทั้งหมด  อันนี้ขอเรียนให้ทราบด้วยกันด้วยความสบายใจนะครับ

  
มาตรการส่งออกไปนอกและการนำเข้ามาในราชอาณาจักรซึ่งสารคาเฟอีน

 

        อีกเรื่องที่น่าสนใจที่อยากจะเรียนกับพี่น้องประชาชนก็คือ  เรื่องของมาตรการส่งออกไปนอกและการนำเข้ามาในราชอาณาจักรซึ่งสารคาเฟอีน   ซึ่งคณะรัฐมนตรีได้ผ่านระเบียบและวิธีการนำเข้าต่าง ๆ เรียบร้อยแล้ว  ในอดีตคาเฟอีนเป็นสารที่ใครสั่งเข้ามาก็ได้จำนวนเท่าไหร่ก็ได้ แล้วก็ขนย้ายไปไหนก็ได้  ยกเว้นบางอำเภอที่อยู่ในชายแดนที่เวลาขนย้ายต้องขออนุญาต  ท่านเชื่อมั๊ยครับว่าตำรวจปราบปรามยาเสพติดไปนอนเฝ้าโกดังเก็บคาเฟอีนมีอยู่หลายตัน  และก็ขนไปจากที่หนึ่งไปที่หนึ่งและในที่สุดเอาส่งไปให้พวกว้าแดงผลิตยาบ้าเข้ามาขายให้ลูกหลานเรา  ปรากฎว่าทำอะไรไม่ได้ครับเพราะกฎหมายยังไม่ห้าม จะไปห้ามต่อเมื่อเข้าไปในเขตต้องห้าม ในกรุงเทพฯ เอาไปไหนก็ได้  แต่ในกรุงเทพฯ ก็ผลิตก็มี  เพราะฉะนั้น  อันนี้เป็นจุดซึ่งในอดีตไม่มีระบบเจ้าภาพก็ไม่มีใครมองว่าเรื่องนี้เป็นปัญหา ไม่รู้ว่าเป็นหน้าที่ใคร  ผลสุดท้ายก็คือมีการค้าคาเฟอีนอย่างมาก เรานำเข้าคาเฟอีน 200 ตันผมเช็คกับศุลกากร  แต่จริง ๆ แล้วกาเฟอีนที่ใช้ถูกกฎหมายมีความต้องการไม่ถึงร้อยตัน  เช่น  ใช้ในแป๊บซี่  โคล่า  พวกเครื่องดื่มกระตุ้นเอ็มร้อย  กระทิงแดง   พวกนี้ใช้จำนวนหนึ่ง  แต่ปรากฎว่าลักลอบเอาไปทำยาบ้าจำนวนมาก  เพราะฉะนั้น  เมื่อผมรู้ว่าเรื่องนี้เกิดขึ้นเป็นจุดโหว่ของกฎหมาย  ผมจึงให้มีการศึกษาเรื่องนี้ร่วมกันระหว่างกระทรวงต่าง ๆ กับตำรวจก็ได้แนวทางในการปฏิบัติ   ฉะนั้น ต่อไปนี้ไม่ใช่ตั้งบริษัทจะทำพิมพ์เขียว  ซึ่งต้องใช้คาเฟอีนนิดหน่อยแต่นำเข้าทีหนึ่งเป็นตันอย่างนี้แย่แน่  เราก็สามารถที่จะตรวจสอบได้จับกุมได้มีโทษหนัก  ก็เรียนพี่น้องประชาชนว่าเรื่องนี้เป็นเรื่องที่รัฐบาลจะทำอย่างเต็มที่นะครับเรื่องของยาเสพติด  และได้รับรายงานล่าสุดนะครับหลังจากที่พลเอกหม่องเอ กลับจากการเยือนประเทศไทยไปแล้ว  เล่นงานพวกชนกลุ่มน้อยที่ผลิตยาบ้าอย่างเต็มที่จนเวลานี้สั่งปิดบริษัทที่เป็นเอเย่นต์ค้ายาบ้าทั้งเขตพม่าที่เกาะสองที่ท่าขี้เหล็กปิดไปหลายแห่ง  พอเราชี้เป้าให้เห็นว่ามีการทำอะไรที่ไหนท่านไล่เต็มที่   เพราะฉะนั้น  วันนี้ก็ได้รับความร่วมมือจากพม่าเป็นอย่างดีในเรื่องนี้

 
เตรียมเดินทางเยือนประเทศออสเตรเลีย

        วันที่  29 พฤษภาคมกลางคืนเดิมทีเดียวจะไปกลางวัน  วันที่  29 เป็นวันเปิดสมัยประชุมสภาผู้แทนราษฎรวันพุธสุดท้าย  ผมเลยขอเลื่อนไปกลางคืนแทนที่จะไปนอนโรงแรมก็นอนในเครื่องบินแล้วกัน ก็จะไปเยือนออสเตรเลียอย่างเป็นทางการ  ซึ่งนายกรัฐมนตรีไทยไม่ได้ไปเยือนออสเตรเลียมาหลายปีแล้ว คนล่าสุดที่ไปเยือนคืออดีตนายกรัฐมนตรีพลเอกชาติชาย  ชุณหะวัณ   ผมก็จะไปวันที่ 29 พฤษภาคมตอนกลางคืนไปถึงออสเตรเลียก็เช้าวันที่  30 พฤษภาคม  ก็หารือกันทั้งวัน  และก็ตอนกลางคืนของวันที่  30 พฤษภาคมจากแคนเบอร์ราก็มานอนซิดนีย์นอนคืนเดียววันที่ 31 พฤษภาคมก็เดินทางกลับเลย   มาถึงเมืองไทยตอนกลางคืนของวันที่  31 พฤษภาคม ไปนอนคืนเดียว   ก็จะไปคุยกันเรื่องของข้อตกลงการค้าเสรีระหว่างไทยกับออสเตรเลีย ซึ่งได้มีการศึกษากันอย่างดีค่อนข้างจะได้ประโยชน์มากกว่า  ก็อาจจะมีบางอุตสาหกรรมที่อาจจะมีผลกระทบบ้าง  อันนี้เราก็จะไปเตรียมการในเรื่องของการแก้ปัญหาผลกระทบต่าง ๆ    แต่ว่าส่วนใหญ่โดยภาพรวมแล้วเราน่าจะได้ประโยชน์

 

สั่งการให้ผู้ว่าราชการจังหวัดทั่วประเทศเตรียมรับมือสถานการณ์อุทกภัยและการช่วยเหลือพี่น้องประชาชน

        อีกเรื่องหนึ่งครับเป็นเรื่องที่ผมได้สั่งการให้กระทรวงมหาดไทย สั่งให้ผู้ว่าราชการจังหวัดทั่วประเทศเตรียมรับมือสถานการณ์อุทกภัยและการช่วยเหลือพี่น้องประชาชนตั้งแต่บัดนี้  เพราะว่าเราเคยเกิดภาวะอุทกภัยรุนแรงที่อำเภอวังชิ้น  จังหวัดแพร่   บ้านน้ำก้อ  อำเภอหล่มสัก  จังหวัดเพชรบูรณ์มาแล้ว  บางที่อย่างอุดรธานีเราก็ให้ไปแก้ปัญหาน้ำท่วม  ซึ่งท่วมทุกปีท่วมที่เดิมท่วมอย่างเดิมเราก็แก้ปัญหาไปแล้ว เข้าใจว่าปีนี้จะทัน   ส่วนในกรุงเทพฯ  ผมเพิ่งอนุมัติไปจะใช้เวลา 4 เดือนให้ทหารช่าง  กองบัญชาการทหารพัฒนาทั้งหลายได้ไปลอกคลองซึ่งไม่ได้ลอกมาหลายปีแล้วของกทม. 44 คลองใหญ่ซึ่งเป็นระยะร่วม 100 กิโลเมตร  จะใช้เวลา 4 เดือนจากนี้ไปคือเริ่มต้นตั้งแต่มิถุนายน-กรกฎาคม- สิงหาคม-กันยายน ก็เสร็จก็ทันหน้าน้ำเข้ากรุงเทพฯ เพื่อที่จะไม่ให้เกิดปัญหาภาวะน้ำท่วมและทำความสะอาดคลอง แก้ปัญหาเรื่องของสิ่งแวดล้อมความสกปรกสิ่งปฏิกูลทั้งหลาย   อันนี้ก็ให้ทหารเป็นคนทำ  ทำได้เร็วทำได้ถูกและก็ทำได้ดี  ส่วนเรื่องของการป้องกันน้ำท่วมทั่วไป  ต้องขอเรียนพี่น้องประชาชนว่ากรุณาคอยฟังข่าวสารการแจ้งเตือนภัยทั้งจากวิทยุ      โทรทัศน์ จากหอกระจายข่าวของท้องถิ่น  เพื่อที่จะได้เตรียมตัวแก้ปัญหา  อพยพได้ทันเพราะว่าทางราชการก็พยายามติดตามอย่างเต็มที่และจะประกาศให้ทราบ  แต่พี่น้องประชาชนต้องพยายามติดตามและตื่นตัวกับสิ่งที่จะเกิดขึ้นด้วย  แต่คิดว่าปีนี้เราก็พยายามทำกันอย่างเต็มที่นะครับ

 

ฝ่ายค้านฝ่ายรัฐบาลต้องร่วมกันวางมาตรฐานที่ถูกต้องในการอภิปรายไม่ไว้วางใจตามเจตนารมณ์ของ

รัฐธรรมนูญใหม่

        สัปดาห์หน้าก็คงจะเป็นการอภิปรายทั่วไปเพื่อลงมติไม่ไว้วางใจรัฐมนตรีเป็นรายบุคคล  ซึ่งก็เป็นกติกาใหม่ตามรัฐธรรมนูญใหม่  บางทีท่านก็อาจจะงงว่ามีถอดถอนด้วยมีไม่ถอดถอนด้วยอันนั้นก็เป็นกติกาใหม่ตามรัฐธรรมนูญ เพราะฉะนั้น  สภาผู้แทนราษฎรทั้งฝ่ายค้านฝ่าย    รัฐบาลก็จะต้องร่วมกันวาง มาตรฐานที่ถูกต้องตามเจตนารมณ์ของรัฐธรรมนูญใหม่ร่วมกัน เพราะว่าเป็นครั้งแรกที่มีการอภิปรายไม่ไว้วางใจโดยใช้รัฐธรรมนูญใหม่อย่างเต็มรูปแบบ  เพราะฉะนั้น  การวางมาตรฐานของการอภิปรายที่ถูกต้องในครั้งแรกจึงเป็นเรื่องที่จำเป็นอย่างยิ่ง ถือว่าเป็นการสร้างมาตรฐานที่ดีทั้งฝ่ายค้านฝ่ายรัฐบาลจะต้องร่วมกันอย่างสร้างสรรค์  เรื่องเนื้อหาก็ว่ากันไปแต่เรื่องของระบบหลักการมาตรฐานนั้นจะต้องร่วมกันวางในสิ่งที่ถูกต้องไว้  เพราะนี่คือครั้งแรกของระบบรัฐสภาไทย ก็หวังว่าทั้งสองฝ่ายจะร่วมมือกันด้วยดีนะครับ  เรื่องนี้ต้องฝากท่านประธานที่ประชุมเพื่อที่จะได้กำหนดกติกาให้เป็นหลักการที่ถูกต้อง  ส่วนเรื่องเนื้อหานั้นว่ากันไปรัฐบาลก็ไม่ได้หนักใจอะไร  ถ้าหากมีอะไรที่เป็นสิ่งที่ผมในฐานะหัวหน้ารัฐบาลยังไม่รู้ และฝ่ายค้านมีข้อมูลที่ดีก็เป็นประโยชน์ต้องขอขอบคุณ  แต่ถ้าหากว่าฝ่ายค้านเข้าใจผิดรัฐบาลก็ต้องอธิบายให้ฟัง  ก็เป็นเรื่องปกติของระบอบประชาธิปไตยซึ่งเป็นระบบตรวจสอบ  ถ้าหากผู้ที่ไม่ดีก็ไม่ควรจะอยู่  ผู้ที่ทำดีก็ควรจะทำงานได้ แต่ว่าการเมืองนั้นผมหวังว่าเมื่อรัฐธรรมนูญใหม่เกิดขึ้น  เมื่อเป็นความปรารถนาของประชาชนอยากให้ระบบตรวจสอบมีความเข้มแข็งก็ควรที่จะใช้ระบบตรวจสอบนั้นเพื่อพี่น้องประชาชนด้วยการทำงานอย่างสร้างสรรค์     ผมหวังว่าทุกฝ่ายคงจะร่วมกันสร้างสรรค์เพื่อการเมืองที่ดีของประชาชน

 
เปิดงานมหกรรมบ้านของธนาคารอาคารสงเคราะห์เพื่อรัฐวิสาหกิจ

        สำหรับวันนี้ผมก็คงจะไปเปิดงานมหกรรมบ้านของธนาคารอาคารสงเคราะห์เพื่อรัฐวิสาหกิจ  ที่ศูนย์แสดงสินค้าอิมแพ็ค  เมืองทองธานี   หลังจากนี้แล้ว  ก็จะเป็นหนึ่งโครงการที่ให้โอกาสพนักงาน   รัฐวิสาหกิจที่จะซื้อบ้านด้วยต้นทุนของดอกเบี้ยราคาถูก  เพื่อที่ผู้มีรายได้น้อยจะได้มีโอกาสมีบ้านเป็นของ    ตัวเอง  อันนี้ก็เป็นเรื่องของโครงการที่รัฐบาลพยายามจะหาทางที่จะให้ประชาชนได้มีที่อยู่อาศัยซึ่งถือว่าเป็นหนึ่งในปัจจัยสี่ที่สำคัญ   ก็คงจะพยายามทำในหลาย ๆ อย่างโดยเฉพาะอย่างยิ่งเพื่อช่วยให้พี่น้องประชาชนอยู่ในระดับของผู้ที่มีรายได้ไม่สูงมากนักได้มีชีวิตที่มีความสุขพอสมควร  วันนี้คงต้องขอรบกวนเวลาของพี่น้องประชาชนเพียงเท่านี้นะครับ ขอบคุณมากครับ  สวัสดีครับ

------------------------------
ฝ่ายวิเคราะห์ข่าว  สำนักโฆษก

วิสุนี  ตรวจ/ จินตนา  ถอดเทป/พิมพ์ 