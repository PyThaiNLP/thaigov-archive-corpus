คำปราศรัย

พันตำรวจโท ทักษิณ  ชินวัตร  นายกรัฐมนตรี

เนื่องในวันเกษตรกร  ประจำปี พุทธศักราช ๒๕๔๕

วันที่  ๘  พฤษภาคม  ๒๕๔๕

-----------

 
พี่น้องเกษตรกรและประชาชนที่รักทั้งหลาย

 

                    เนื่องในวันเกษตรกรที่เวียนมาบรรจบครบรอบปีอีกวาระหนึ่ง ในวันที่ ๘ พฤษภาคม ๒๕๔๕ นี้  ในนามของรัฐบาล ผมขอส่งความปรารถนาดีและความห่วงใยมายังพี่น้องเกษตรกรทุกครอบครัว

                    รัฐบาลตระหนักอยู่เสมอว่า เกษตรกรและภาคการเกษตรได้ทำคุณประโยชน์แก่ชาติบ้านเมืองตลอดมาตั้งแต่ในอดีตจนถึงปัจจุบัน แม้ในขณะที่ประเทศไทยต้องประสบวิกฤตเศรษฐกิจ ประชาชนทุกระดับได้รับความเดือดร้อน กำลังซื้อลดลง แต่ภาคเกษตรนั้น    นอกจากจะเป็นแหล่งผลิตอาหารเลี้ยงประชากรแล้ว  ยังมีผลผลิตเหลือพอส่งออก   นำรายได้เงินตราต่างประเทศเข้าประเทศเป็นจำนวนมาก ช่วยให้เศรษฐกิจของประเทศฟื้นตัวได้ในระดับหนึ่ง  จึงเห็นได้ว่าการที่ประเทศไทยสามารถพัฒนาและเจริญก้าวหน้ามาถึงขณะนี้  เป็นเพราะเรามีภาคเกษตรที่เข้มแข็งช่วยค้ำจุนระบบเศรษฐกิจและสังคมของเราไว้

                            นับตั้งแต่ได้เข้ามาบริหารประเทศ รัฐบาลนี้ได้ดำเนินการช่วยเหลือพี่น้องเกษตรกรหลายด้าน ที่สำคัญคือการพักชำระหนี้และลดภาระหนี้สินให้แก่เกษตรกรรายย่อยที่กู้เงินจาก ธ.ก.ส. รวม ๒.๓๑ ล้านราย  เป็นวงเงินหนี้  ๙๔,๓๒๘  ล้านบาท  และได้ดำเนินการฟื้นฟูอาชีพให้แก่เกษตรกรผู้พักชำระหนี้ จำนวน ๑๓๐,๐๐๐  ราย เพื่อให้เกษตรกรเหล่านี้ได้มีรายได้เพียงพอกับการชำระหนี้  และสามารถพึ่งพาตนเองได้ต่อไป  และในปี ๒๕๔๕ นี้ จะดำเนินการให้ครบเป้าหมายอีก  ๘ แสนกว่าราย  รวมทั้งขยายการช่วยเหลือในเรื่องการพักชำระหนี้และฟื้นฟูอาชีพให้ครอบคลุมไปถึงเกษตรกรที่เป็นสมาชิกสหกรณ์ ซึ่งมีอยู่ประมาณ  ๑.๑  ล้านรายด้วย 

                    นอกจากนี้ รัฐบาลยังสนับสนุนให้เกษตรกรและชุมชนของเกษตรกร พัฒนาผลิตภัณฑ์ต่าง ๆ  อันเป็นเอกลักษณ์ของชุมชนให้เป็นไปตามโครงการหนึ่งตำบลหนึ่งผลิตภัณฑ์ เช่น ผลิตภัณฑ์อาหาร ผลิตภัณฑ์ผ้า และผลิตภัณฑ์จากไม้ที่สามารถพัฒนาไปสู่ตลาดที่กว้างยิ่งขึ้น โดยเฉพาะในตลาดต่างประเทศ โดยหน่วยงานที่เกี่ยวข้องได้จัดให้มีการแสดงผลิตภัณฑ์เหล่านี้ทั้งในประเทศและต่างประเทศ เพื่อส่งเสริมการขายให้เป็นรายได้ของเกษตรกรต่อไป

                    ในการแก้ไขปัญหาราคาสินค้าเกษตร  รัฐบาลได้กำหนดยุทธศาสตร์การแก้ปัญหาราคาสินค้าเกษตรเป็นรายชนิดอย่างครบวงจร   และได้ดำเนินการแทรกแซงตลาดสินค้าเกษตรที่สำคัญหลายชนิด  เช่น  ข้าว  ข้าวโพดเลี้ยงสัตว์  ยางพารา  รวมถึงผลไม้ต่าง ๆ  โดยเฉพาะทุเรียน  ลำไย  และลิ้นจี่  ทั้งนี้  เพื่อบรรเทาความเดือดร้อนของเกษตรกรในระยะเร่งด่วน และได้พยายามปรับปรุงวิธีดำเนินการให้ถูกต้อง   เหมาะสมมากขึ้น เช่น การประกันราคาข้าวเปลือกแทนการประกันราคาข้าวสารในอดีต และการแก้ไขปัญหาคอรัปชั่น เป็นต้น

                    ในภาพรวม รัฐบาลได้กำหนดเป้าหมายที่จะให้ประเทศไทยเป็นแหล่งผลิตอาหารและแหล่งเกษตรอุตสาหกรรมที่มีคุณภาพ  มีความสามารถในการแข่งขัน  รวมถึงการปรับปรุงคุณภาพ การควบคุมและตรวจสอบรับรองคุณภาพสินค้าเกษตร ตั้งแต่ระดับไร่นาจนถึงโต๊ะอาหาร    โดยเฉพาะการกำหนดมาตรฐานฟาร์มและมาตรฐานสินค้าเกษตรขั้นปฐม  ซึ่งขณะนี้ได้ดำเนินการไปแล้ว จำนวน ๑๒ ชนิด ที่สำคัญคือ ข้าวหอมมะลิ  ทุเรียน  และลำไย  ขณะเดียวกันก็ต้องปรับปรุงมาตรฐานการส่งออก โดยเฉพาะในเรื่องการจัดตั้งศูนย์การส่งอาหารออกไปยัง  ต่างประเทศด้วย

                    รัฐบาลได้สนับสนุนให้มีการเสริมสร้างความเข้มแข็งของเกษตรกรและองค์กรเกษตรกร ด้วยการจัดตั้งศูนย์บริการและถ่ายทอดเทคโนโลยีการเกษตรในระดับตำบลทั่วประเทศ  จำนวน  ๗,๑๕๖  ศูนย์  เพื่อให้เป็นศูนย์กลางในการแลกเปลี่ยนความรู้ และการวางแผนร่วมกันระหว่างเกษตรกรด้วยกันเอง โดยเน้นการให้บริการด้านข้อมูลข่าวสารการเกษตร  ความรู้ในการบริหารจัดการ  และการแนะนำการทำบัญชี  เป็นต้น                         

                    ในปีพุทธศักราช ๒๕๔๕ นี้  รัฐบาลได้จัดสรรงบประมาณส่วนหนึ่งจากงบกลาง ค่าใช้จ่ายสำรองเพื่อการกระตุ้นเศรษฐกิจ  นำมาช่วยเหลือเกษตรกรในการกระตุ้นการผลิต และสร้างรายได้ให้เกิดขึ้นโดยเร็ว โดยเน้นในเรื่องการพัฒนาพันธุ์ การขยายพันธุ์ และการเปลี่ยนพันธุ์ เพื่อกระตุ้นผลผลิตต่อหน่วยให้สูงขึ้น การพัฒนาและปรับปรุงแหล่งน้ำ การพัฒนาโครงสร้างพื้นฐานการเกษตรต่าง ๆ  รวมทั้งการสนับสนุนให้เกษตรกรมีรายได้เสริมจากการ ขายผลิตภัณฑ์ให้นักท่องเที่ยว เพื่อให้มีรายได้อย่างน้อยครัวเรือนละ ๑๒๐,๐๐๐ บาทต่อปี  มีคุณภาพชีวิตที่ดีและมีองค์กรของเกษตรกรที่เข้มแข็ง

                    การดำเนินงานทั้งหมดที่กล่าวมานี้ เป็นเพียงส่วนหนึ่งของงานที่รัฐบาลได้ดำเนินการไปแล้ว  แต่การจะยกระดับฐานะความเป็นอยู่และคุณภาพชีวิตที่ดีขึ้นให้แก่พี่น้องเกษตรกรอย่างยั่งยืน จำเป็นต้องอาศัยทัศนคติที่ดีและความร่วมมือร่วมใจกันของพี่น้องเกษตรกรและประชาชนเป็นสำคัญ ผมจึงหวังเป็นอย่างยิ่งว่ารัฐบาลจะได้ร่วมกับพี่น้องเกษตรกรและหน่วยงานที่เกี่ยวข้องดำเนินการให้บรรลุเป้าหมายในการสร้างสรรค์ประโยชน์ให้แก่พี่น้องเกษตรกรต่อไป

                    ในโอกาสอันเป็นมงคลนี้  ผมขออาราธนาคุณพระศรีรัตนตรัยและอำนาจศักดิ์สิทธิ์ในสากล อีกทั้งพระบารมีแห่งพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินีนาถ โปรดปกป้องคุ้มครองให้พี่น้องเกษตรกรทุกครอบครัว  มีสุขภาพพลานามัยที่สมบูรณ์แข็งแรง มีความสุข ความเจริญ และประสบความสำเร็จในการประกอบอาชีพการงานตลอดไป
สวัสดี