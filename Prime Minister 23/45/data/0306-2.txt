พ.ต.ท.ทักษิณ  ชินวัตร นายกรัฐมนตรี ตอบคำถามตัวแทนเยาวชน

ในโอกาสเป็นประธานในพิธีเปิดโครงการ

“เยาวชนรุ่นใหม่ ใส่ใจบ้านเมือง”

และบรรยายพิเศษเรื่อง “จากใจนายกรัฐมนตรี”

ณ ตึกสันติไมตรี ทำเนียบรัฐบาล

วันจันทร์ที่ 3 มิถุนายน 2545 เวลา 09.30 น.

 

----------------------------------------------

 

ตัวแทนเยาวชน :                ท่านผู้มีเกียรติทุกท่านและเพื่อน ๆ เยาวชนทุกคนครับ  ผม ณัฐพล  เกศสาครจาก จุฬาลงกรณ์มหาวิทยาลัย 

                                                ดิฉัน รัศมี  องค์สุรชัย จากมหาวิทยาลัยมหิดลค่ะ เป็นตัวแทนของเยาวชนในโครงการเยาวชนรุ่นใหม่ใส่ใจบ้านเมือง  ซึ่งมี  ดร.ณหทัย  ทิวไผ่งาม  เป็นผู้ริเริ่มโครงการนี้ขึ้น  และท่านได้ให้เกียรติเป็นประธานในโครงการนี้ด้วยค่ะ 

                                                สืบเนื่องจากเมื่อวานนี้ครับ  กิจกรรมของกลุ่มเยาวชนรุ่นใหม่ใส่ใจบ้านเมืองได้มีการระดมความคิด    และคิดปัญหาเกี่ยวกับบ้านเมืองเป็นรัฐบาลเยาวชน    ร่วมกันระดมปัญหาวิธีแก้ทั้งหมด   สุดท้ายก็มีคำถามที่อยากจะเรียนถามท่านนายกรัฐมนตรีครับ  ถือว่างานนี้เป็นโอกาสที่สำคัญของกระบวนการเรียนรู้ที่สำคัญที่สุด   เพราะได้พบกับท่านนายกรัฐมนตรีจริง ๆ  และเพื่อไม่เป็นการเสียเวลา  อีกสักครู่เราจะมีตัวแทนเพื่อน ๆ เยาวชนที่ได้ถูกคัดเลือกคำถามจากทุก ๆ คน ณ ที่นี้    ขึ้นมาเรียนถามท่านนายกรัฐมนตรี  ลำดับต่อไปขอเชิญ นางสาวสุปราณี  ศรีสวัสดิ์  นักศึกษามหาวิทยาลัยมหาสารคาม เป็นตัวแทนในการถามคำถามครับ 

 

ตัวแทนเยาวชน :                อยากเรียนถามท่านนายกรัฐมนตรีว่า  จากนโยบายของรัฐบาลที่กล่าวไว้ว่าคนพิการทุกคนถ้าอยากเรียนต้องได้เรียน  แต่ว่าในปัจจุบันนี้ด้านสื่อการเรียนการสอนยังไม่พร้อมสำหรับคนพิการในระดับอุดมศึกษา    จึงอยากเรียนถามท่านนายกรัฐมนตรีว่า  ท่านมีแนวทางจัดการกับเรื่องสื่อการเรียนการสอนของคนพิการอย่างไร  และพระราชบัญญัติการศึกษาในมาตรา 10 ที่บอกว่าคนพิการทุกคนอยากเรียนต้องได้เรียน  สื่อการเรียนการสอนของคนพิการจะครอบคลุมมาถึงระดับอุดมศึกษาหรือเปล่าคะ ขอบคุณค่ะ

 

นายกรัฐมนตรี :  ตอนนี้ทางกระทรวงศึกษาธิการกำลังเร่งสำรวจทั้งด้านของจำนวนคนพิการประเภทต่าง ๆ ที่มีอยู่ในระบบการศึกษา  และเร่งสำรวจถึงอุปกรณ์การเรียนการสอน  และจะของบประมาณซึ่งผมบอกไว้ว่าถ้าหากว่าเราไม่รู้ปัญหาล่วงหน้า  แล้วมาของบประมาณตอนหลังจะไม่ทัน  ก็เลยให้ของบประมาณด้วยวิธีการที่ของบกลางไปช่วย  ตอนนี้เขากำลังเร่งสำรวจอยู่  มีคนการหลายประเภท  และใช้สื่อการเรียนการสอนที่ต่างกันไป  แต่ขณะนี้กระทรวงศึกษาก็พยายามพัฒนาขึ้นมามาก  และทางสถาบันเทคโนโลยีราชมงคลก็ได้พยายามคิดค้นเครื่องไม้เครื่องมือที่ทำในประเทศไทย  เพื่อจะได้ถูกและสามารถที่จะจัดการบริการได้กว้างขวางขึ้น  ตอนนี้ทางกระทรวงศึกษาธิการได้เร่งเรื่องนี้  ได้ให้ความสนใจเป็นพิเศษ  เงินที่จะสนับสนุนโครงการเหล่านี้มีอยู่   ถ้าทางน้อง ๆ ที่เป็นคนพิการจะทำรายละเอียดแจ้งมาที่ผมด้วยก็จะดี  ว่าจริง ๆ  แล้วเราขาดอะไรกันบ้าง  เพื่อให้การสำรวจนั้นรวดเร็วขึ้น  ก็จะทำให้ตัดสินใจได้เร็วขึ้น  น่าจะถือโอกาสระหว่างที่เข้าค่ายนี้ถึงวันที่ 6 มิถุนายน 2545  รวบรวมกันว่าเวลานี้เราต้องการอะไรบ้าง  และฝาก ดร.ณหทัย ฯ มาก็ได้ครับ 

 

ตัวแทนเยาวชน :                (นางสาวณัฐกานต์  ประสพสายพรกุล นิสิตจุฬาลงกรณ์มหาวิทยาลัย  และ นางสาวสุภัชชา  ปิตินันท์ นักศึกษามหาวิทยาลัยธรรมศาสตร์) 

                                                อยากจะขอเรียนถามท่านนายกรัฐมนตรีว่าสมัยที่ท่านนายกรัฐมนตรียังเป็นเยาวชนอย่างพวกเรา  ท่านนายกรัฐมนตรีมองหรือมีทัศนคติเกี่ยวกับการเมืองอย่างไรบ้างคะ และเมื่อท่านได้ดำรงตำแหน่งเป็นนายกรัฐมนตรี  ทัศนคติทางด้านการเมืองของท่านยังเหมือนเดิมหรือว่าเปลี่ยนแปลงไปอย่างไรบ้างคะ  ขอบคุณค่ะ

 

นายกรัฐมนตรี :  คำถามดีครับ  คือตอนที่ผมเป็นเด็ก  ผมซ้อนจักรยานยนต์ของพ่อผมมาโรงเรียน  ผมมักจะมองสองข้างทาง  มองไปเรื่อยมองถึงศักยภาพประเทศ  และผมเป็นคนที่ชอบใช้ความคิดตั้งแต่เด็ก  ตอนนั้นเรียนอยู่มงฟอร์ด ฯ ก็มองไปแล้วก็มองถึงปัญหาทุ่งหญ้า ทุ่งนา  ทำไมเกษตรกรถึงลำบากถึงอะไรต่ออะไร  ก็คิดไปเรื่อย  คิดแบบเด็ก ๆ คือผมสนใจ  ตอนนั้นไม่ได้มีความคิดเรื่องการเมือง  คิดแต่เรื่องของการพัฒนาประเทศในภาพรวม  และทำไมไม่เป็นอย่างนั้นทำไมไม่เป็นอย่างนี้  ก็จะคิดไปเรื่อย  น่าจะเป็นอย่างนั้นน่าจะเป็นอย่างนี้  พอมาเป็นนักศึกษาระดับมหาวิทยาลัย  ตอนที่เรียนปริญญาตรี ปริญญาโท  เริ่มคิดเรื่องของบ้านเมืองปนกับการเมืองไปบ้าง   ตอนนั้นเริ่มเข้าใจการเมือง   ตอนแรก ๆ ก็อาจจะยังไม่เข้าใจว่าการเมืองคืออะไร  ตอนหลังมาเป็นนักเรียนเตรียมทหาร  พอดีว่าคุณพ่อเป็น สมาชิกสภาผู้แทนราษฎรในช่วงที่เป็นนักเรียนเตรียมทหาร  ก็เริ่มเข้าใจ  เริ่มรู้เรื่องการเมืองบ้าง  เริ่มมองครับ  ตอนหลังเริ่มรู้  แล้วพ่อจะเล่าให้ฟังและแม่ก็จะบ่นพ่อให้ฟังว่า  สตางค์ที่บ้านมีเท่าไรก็หมด  เสร็จแล้วพอไปเป็น ส.ส.เงินเดือนพ่อ แม่ไม่เคยเห็น  และก็หมดแล้วยังมาเอาเงินที่บ้านตลอดทุกเดือน 

                                                การเมืองพัฒนามามากพอสมควร  แต่ก็ยังไม่ถึงระดับที่เหมือนที่เราอ่านเจอในตำรา  เหมือนที่เราคิดว่าปรัชญาที่ถูกต้องของทฤษฎี Social contract theory หรือเรื่องของประชาธิปไตย  เรื่องอะไรต่ออะไรมันยังไม่ค่อยเป็นอย่างที่เราคิด  เพราะสังคมไทยเรา  คนที่พร้อมคนที่มีความสุขสบายไม่อยากเข้าการเมือง  ทุกคนมองว่าการเมืองเป็นเรื่องสกปรก  ตอนก่อนที่ผมจะเข้าการเมือง  ผู้ที่รักผม ปรารถนาดีต่อผมทั้งนั้นเลยมาห้ามว่าอย่าเข้าการเมือง  แต่จริง ๆ แล้วมันผิดต่อประเทศ  เพราะว่าคนที่พร้อมไม่เข้าการเมือง  การเมืองเลยกลายเป็นว่าเป็นที่อยู่ที่อาศัยของคนทำมาหากิน  ของคนไม่พร้อม  แล้วเข้ามาแล้วก็ทำการเมืองเสียหาย  แล้วคนเล่านี้พูดได้ทุกอย่าง  มีผู้แทนอยู่พรรคหนึ่งเขาเล่าให้ผมฟังตอนที่ผมกำลังจะตั้งพรรค ฯ เขาบอกผมว่า  ผมไม่ควรจะเข้ามาการเมือง  ผมไม่ควรตั้งพรรค  เพราะว่าผมสู้เขาไม่ได้หรอก  เพราะผมคิดการเมืองไม่เป็น  เพราะบางพรรคเขาคิดการเมืองทั้งวันเลย  เขาไม่คิดอะไรเลยคิดแต่การเมือง  ทุกคนตื่นมาก็โทรหากันเรื่องการเมือง  แล้วเขาสอนกันว่าต้องโกหก  อย่าไปสนใจเพราะคนรู้จริงในประเทศไทยมีนิดเดียว  คนไม่รู้จริงมีจำนวนมาก  เพราะฉะนั้นจะพูดอะไรพูดไปเถอะ  ขอให้เราได้คะแนน  นี่คือสิ่งที่น่าละอาย  คือการเมืองจะต้องพัฒนาตัวเอง  เพราะฉะนั้นคนที่พร้อมจะเสียสละให้บ้านเมืองไม่จำเป็นต้องรวย  แต่หมายความว่าพอใจในสิ่งที่ตัวเองมีอยู่  และคิดว่าการจะมาทำภารกิจทางการเมืองแล้วได้เงินเดือนแค่นี้แล้วอยู่ได้  ต้องเข้ามาสู่การเมืองมาก ๆ ถ้าไม่เช่นนั้นเราจะปล่อยการเมืองไว้ให้กับผู้ที่ต้องการยึดการเมืองเป็นอาชีพ  แล้วในที่สุดเขาจะรักอาชีพของเขามากกว่ารักประเทศชาติและประชาชน  น่ากลัว 

                                วันนี้ผมคิดแล้วว่าถ้าคนอย่างผมไม่กล้าเข้าการเมืองแล้วใครจะเข้า  แล้วผมก็บอกว่าผมแพ้ไม่ได้  แพ้ในที่นี้คือพ่ายแพ้ต่อการเมือง  ไม่ได้ว่าเพราะต้องเป็นตำแหน่งนั้นต้องเป็นตำแหน่งนี้  ไม่ใช่  ถ้าผมพ่ายแพ้ต่อการเมือง  มันจะเป็นสัญญาณที่ผิด  ที่จะทำให้คนที่พร้อมน้อยกว่าผมไม่กล้าเข้าการเมือง  ซึ่งความจริงคนที่เข้าการเมืองไม่จำเป็นต้องพร้อมเท่าผม  อาจจะพร้อมน้อยกว่าผมก็ได้  แต่หมายความว่าพร้อมที่จะเสียสละและพอใจในสิ่งที่ตัวเองมีอยู่  และจะทำงานให้ประชาชนและเข้าการเมือง  นั่นคือจุดที่สำคัญ  เพราะฉะนั้นถ้าน้อง ๆ คิดว่าอีกหน่อยอยากเข้าการเมือง  ก่อนอื่น 1.ไปหาประสบการณ์ชีวิต  ให้ตัวเองมีความแข็งแกร่งในชีวิต  แล้วก็มั่นใจว่าสิ่งที่ตัวเองมีหรือสิ่งที่พ่อแม่มอบให้ไว้นั้นพอใจ  และพร้อมที่จะเข้ามาการเมือง  เข้ามาการเมืองนั้นขาดทุนทุกอย่าง  กำไรอย่างเดียวคือว่าได้ทำงานในสิ่งที่ท้าทายความสามารถของเรา  และถ้าเราทำสำเร็จ  เราภูมิใจ  เรามีความรู้สึกว่าเราได้ตอบแทนบุญคุณแผ่นดิน  ได้ทำให้ประเทศชาติ  นั่นคือสิ่งที่เป็นกำไร  แต่ขาดทุนแน่นอนคือขาดทุนภาพพจน์  ขาดทุนชื่อเสียง  ขาดทุนสตางค์แน่นอน  ถ้าเราพร้อมจะเข้ามาแบบนั้นก็เข้ามา  แล้วเราจะมีความสุขที่ได้ทำให้บ้านเมือง  แต่ต้องยอมรับว่าผมเองก่อนที่จะมาเป็นนักการเมือง  นักการเมืองด้วยกันเขาชื่นชมผมว่าเป็นนักธุรกิจที่มีความสามารถ  ประสบผลสำเร็จ  แต่พอผมมาเป็นนักการเมืองเหมือนเขา  เขาจะบอกว่าผมเป็นคนเลวเหลือเกิน  เลวทุกอย่าง  ซึ่งบางทีประวัติศาสตร์ใหม่ ๆ ก็ถูกเขียนขึ้นโดยที่เราไม่รู้  นั่นก็เป็นเรื่องปกติของการเมือง  เพราะฉะนั้นน้อง ๆ ไปหาประสบการณ์ให้ดี  พร้อมแล้วเข้า  ไม่พร้อมไปทำประโยชน์ให้ประเทศชาติในทางอื่นได้  แต่ถ้าพร้อมแล้วอย่างที่ผมพูดคำว่าพร้อมก็คือ  พร้อมที่จะเสียสละให้บ้านเมืองและท้าทายความสามารถของตัวเองที่ได้ทำงานให้บ้านเมือง

 

 

ตัวแทนเยาวชน :                (นางสาวดวงใจ  สีทน  นักศึกษาสถาบันราชภัฏมหาสารคาม)

                                                ในฐานะที่พวกเราเป็นนักศึกษาอยู่  อยากจะเรียนถามท่านนายกรัฐมนตรีว่า  ในปัจจุบันนี้นโยบายด้านการปฏิรูปการศึกษามีความคืบหน้าที่เป็นรูปธรรมมากน้อยแค่ไหนแล้ว 

 

นายกรัฐมนตรี  : ความจริงแล้วเราทำไปมาก  กฎหมายลูกเกี่ยวกับเรื่องการปฏิรูปการศึกษา 17 ฉบับแล้ว  ส่งไปอยู่ที่กฤษฎีกา  ปรากฏว่ากฤษฎีกามีงานมากทำไม่ทัน  เพราะว่าคนของกฤษฎีกาลาออกไปมาก  เนื่องจากไปเป็นผู้พิพากษาไปเป็นอัยการเงินเดือนดี  ลาออกกันไปหลายคน  ทำงานกันไม่ค่อยทัน  ตอนนี้กำลังจะตั้งหน่วยเฉพาะกิจขึ้นมาเพื่อจะเร่งกฎหมาย   ความจริงแล้วทางด้านบริหารตอนที่ผมไปเป็นรัฐมนตรี  ผมก็ไปซักซ้อมความเข้าใจของระดับบริหาร  เพราะกระบวนการปฏิรูปการศึกษาที่สำคัญที่สุดคือการปรับปรุงกระบวนการเรียนรู้  การปรับปรุงหลักสูตร  ให้การมีส่วนร่วมในหลักสูตรของภาคสังคม  ภาคชุมชน  เข้ามามีส่วนร่วมด้วยมากขึ้น  การปฏิรูปการศึกษาไม่ใช่การปรับปรุงเพียงแค่โครงสร้าง  แต่ปรากฏว่าพอมีกฎหมายเป็นตัวนำ  ก็เลยเป็นเรื่องของโครงสร้างกระทรวงศึกษาธิการ  ผมเข้าไปถึงถามว่าตกลงเราปฏิรูปการศึกษาต้องพยายามบอกกับผมให้ได้ว่าเด็กได้อะไร  แต่ว่าถ้าไปบอกว่าผู้ใหญ่ได้อะไรนั้นเอาทีหลัง  เอาเด็กได้ก่อน  แต่ปรากฏพอปรับไปเน้นเรื่องโครงสร้างแล้วผู้ใหญ่ได้ก่อน  แจกซีกันถ้วนหน้า  แล้วผลสุดท้ายคือกระบวนการเรียนรู้ไม่ได้เปลี่ยน  ทัศนคติเปลี่ยนไม่ได้   ซึ่งเป็นเรื่องยาก  ตอนนี้ทางกระทรวงศึกษาธิการได้เร่งรัดกันมาก  ประชุมกันตลอด  เพื่อที่จะมองภาพรวมและปรับปรุงทั้งระบบ 

                                ผมเองตอนที่ไปเป็นรัฐมนตรี ได้สั่งให้มีการทำโครงการนำร่องในเรื่องของระบบเขตการศึกษา  การปรับกระบวนการเรียนรู้  ก็ได้ทำโครงการนำร่องหลายจังหวัด  และเลือกจังหวัดที่มีขนาดต่าง ๆ กัน  เพื่อที่จะดูว่าโครงสร้างใหม่กับการเรียนรู้ในระบบใหม่นั้นไปกันได้  และเป็นโครงสร้างที่เหมาะสมหรือไม่เหมาะสมอย่างไร  ทำโครงการนำร่องไปพร้อม ๆ  กัน   แต่จริง ๆ แล้วสิ่งที่ต้องเน้นมากที่สุดคือกระบวนการเรียนรู้  สิ่งที่เป็นห่วงที่สุดคือแม่พิมพ์ของเรา  คือครูของเราทัศนคติวิธีการเรียนการสอนที่เขารับมาเป็นครูนั้นเป็นแบบเก่า  เพราะฉะนั้นการปรับทัศคติไม่ง่าย  เรื่องนี้เป็นเรื่องหัวใจสำคัญ  ซึ่งเขาก็ทำครูต้นแบบทำอะไรต่ออะไรอยู่  ซึ่งวันก่อนผมก็ไปเน้นเรื่องของการขยายผลที่จะฝึกครูให้ได้มากขึ้น  เพราะเมื่อเราปรับปรุงหลักสูตร  ปรับปรุงวิธีการเรียนการสอนแล้ว  ทัศนคติของครูต้องไปด้วย  และที่สำคัญคือระบบการเรียนพิเศษต้องเบา ๆ หน่อย   เพราะจริง  ๆ แล้วก็เป็นการเสริมรายได้ให้ครู   แต่ว่าถ้าการเรียนรู้ในลักษณะให้นักเรียนเป็นศูนย์กลางนี้  จะทำให้การเรียนพิเศษนี้ไม่จำเป็น 

                                เมื่อวันก่อนผมไปดูที่ดรุณสิกขาลัย  เขาเอาหลักสูตร 3 ปีนี้มารวมเป็น 1 ป.1 – ป.3 เรียนด้วยกัน  แล้วเขาเรียนแบบ Activity Based Learning จริง ๆ อย่างสมมติว่าสอนในห้องเรียน  สอนเรื่องเคมี  สอนเรื่องเล็ก ๆ เรื่องเคมีเบื้องต้น  สอนเรื่องคณิตศาสตร์สอนอะไรต่ออะไร  ภาษาอังกฤษเรียบร้อยเขาก็พาเด็กไปทำกิจกรรม  ไปทำคุ้กกี้  ระหว่างทำคุ้กกี้นี้เขาก็จะให้เด็กชั่งน้ำหนักแป้งและส่วนผสม  แล้วคำนวณว่าทำอย่างนี้ได้กี่แผ่น  ทำน้ำหนักได้เท่าไร  เด็กก็จะเรียนคำนวณและก็เรียน Technical Term เรียน Technical Term ของภาษา ว่าแป้งนี้เรียกว่าอะไร  ผงฟูที่ใส่เข้าไปเรียกว่าอะไร  แล้วเด็กจะทำงานร่วมกัน  เป็นโครงการดี  ครูเขาไม่ใช่เป็นครูที่จบครูเลยนะ ไม่จำเป็นต้องจบครู เพราะมีหน้าที่ facilitate ให้เด็กได้เรียนรู้ด้วยกัน  กระบวนการเรียนรู้แบบนี้ต้องเปลี่ยนใหม่  นี่คือสิ่งที่ความพร้อมอยู่ที่ครูมากที่สุด  เพราะฉะนั้นระหว่างนี้เราเร่งได้ในโครงสร้าง  เราเร่งบอกว่าเราจะเปลี่ยนหลักสูตร  แต่ถ้าครูไม่เปลี่ยนก็เป็นปัญหาอีกเรื่องหนึ่ง  ซึ่งตอนนี้ทางกระทรวงศึกษาธิการกำลังเร่งเต็มที่เพื่อที่จะให้ทันใช้สำหรับปีการศึกษาต่อไป

 

ตัวแทนเยาวชน :                (นายธโนรส  ปริญญพัฒนบุตร นักศึกษามหาวิทยาลัยรังสิต)

                                                ขอเรียนท่านนายกรัฐมนตรีว่า  ตลอดระยะเวลาการทำงานที่ผ่านมาในช่วง 1 ปีที่ผ่านมานี้   นโยบายที่เริ่มเป็นรูปเป็นร่างหรือเริ่มมีทิศทางในการปฏิบัติที่ดี  เริ่มมีผลต่อประชาชน  ไม่ว่าจะเป็นนโยบายทางด้านสาธารณสุขหรือทางด้านการศึกษา  จะมีทิศทางของความต่อเนื่องอย่างไร  ในขณะเดียวกันนโยบายที่ยังไม่มีผลในทางปฏิบัติ  แต่ว่าเป็นผลในความต้องการของประชาชน  ท่านจะผลักดันอย่างไร  และในตอนท้ายนี้ผมใคร่ขอกราบขออภัยในที่ประชุม  ในเรื่องการปฏิรูปการศึกษา  ท่านครับ  ผมมีข้อเสนอแนะของนิสิตนักศึกษาของมหาวิทยาลัย  วิทยาลัย   และสถาบันในกำกับของรัฐ   หรือนอกระบบราชการ  เรารวบรวมกันมาเราทำกันในนามของเอกชน  จึงขอเสนอและยื่นให้ท่าน ณ ที่นี้ด้วยครับ 

 

นายกรัฐมนตรี :  ดีมากเลยครับ  อันนี้ละครับคือสิ่งที่อยากได้  คือ Participation คือบางครั้งเราก็ไปคิดกัน  คือจุดอ่อนของระบบราชการไทยคือคิดแบบ Inside out คือราชการคิด  คิดดีก็ทำเลย   คิดว่าดีแล้วก็ทำ  โดยไม่รู้ว่าทำไปแล้วผลจะเป็นบวก/ลบ  ไม่ได้ศึกษา   และไม่ได้ถามความคิดเห็นมากนัก  ตอนหลังมาระบอบประชาธิปไตยก็ทำให้มีคนโวยวาย   มีคนเสนอความคิดเห็นเล็ก ๆ น้อย ๆ  แต่ก็ไม่ได้เป็นรูปธรรม   เป็นลักษณะ  Outside in Approach เท่าที่ควร  ยังเป็นแบบนั้นอยู่  โดยเฉพาะอย่างยิ่งนักศึกษา  วิธีที่นักศึกษาทำนี้ก็จะเป็น Input ที่ดี  ซึ่งรัฐมนตรีว่าการทบวงมหาวิทยาลัยก็คงจะเอาไปดู  จริง ๆ แล้วการออกนอกระบบนี้ไม่ได้หมายความว่า  พอไปคิด  ถ้าทุกคนคิดถึงตัวเองหมด  จะเป็นปัญหาใหญ่เลย  เพราะว่ามหาวิทยาลัยต้องการอิสระ  ซึ่งความจริงมหาวิทยาลัยวันนี้อิสระอยู่แล้วในแง่ของการปกครอง  การบริหาร ไม่มีใครไปยุ่ง  แต่ว่าขณะเดียวกันนั้น  การออกนอกระบบ  เราต้องการให้มีความคล่องตัวในการที่จะอำนวยการสอนและการที่รับนักศึกษา  แต่ขณะเดียวกันนั้นค่าใช้จ่ายเมื่อเพิ่มสูงขึ้นก็เป็นภาระแก่นักศึกษา  ซึ่งในระบบของสหรัฐอเมริกา  ของพวก State University ของสหรัฐอเมริกา  เขาก็ออกนอกระบบไป  เมื่อเขาออกนอกระบบเขาค่อนข้างจะมีระบบถ่วงดุลที่ดี  และระบบของการมีส่วนร่วมของชุมชนที่ดี  อันนี้สำคัญคือเราจะต้องดูศึกษาให้ครบทุกประเด็น  แต่วันนี้ก็เริ่มทยอยออกนอกระบบกัน  แต่สำคัญที่สุด Bottom Line ต้องไปอยู่นักศึกษา  อยู่ที่การเรียนการสอน  คุณภาพของการศึกษา Bottom Line ต้องไปอยู่ตรงโน้น  แล้วมหาวิทยาลัยจะต้องมี Contribution(มีส่วนช่วยเหลือ สนับสนุน)ต่อสังคม  มีผลงานทางด้านของการวิจัยต่อสังคมต่อชุมชนมากขึ้น  อันนี้ขอบคุณมากสำหรับแนวคิด  แต่ว่ายังไม่ได้อ่านครับ  อีกสักครู่ต้องให้รัฐมนตรีว่าการทบวงมหาวิทยาลัยรับไป 

                                ส่วนเรื่องที่นโยบายทั้งหลายของรัฐบาล  ก็เป็นครั้งแรกที่การเลือกตั้งได้มีการชูนโยบายแล้วประชาชนเลือกพรรคการเมืองเพราะนโยบาย  แล้วก็เป็นครั้งแรกที่นโยบายที่พูดระหว่างหาเสียงได้ถูกนำมาเป็นนโนยบายของรัฐบาล  นี่เป็นประวัติศาสตร์การเมืองไทยเป็นครั้งแรก  เมื่อเป็นนโยบาย  รัฐบาลจึงมีการปฏิบัติอย่างเป็นรูปธรรม   แต่แน่นอนบางนโยบายนั้นเป็นนโยบายที่ต้องใช้เวลาในการที่จะทำให้สมบูรณ์  ไม่มีทางที่อะไรก็แล้วแต่ที่เราจะบอกจะเปลี่ยนจากซ้ายไปขวา  แล้วเปลี่ยนได้ชั่วข้ามคืน  ต้องใช้เวลาในการพัฒนา  แต่ก็เป็นผลต่อประโยชน์ของประชาชน  ยกตัวอย่างนโยบาย 30 บาทรักษาทุกโรค  ผลต่อประชาชนเกิดขึ้นแล้วว่าได้สวัสดิการแล้ว  แต่ถามว่าความสมบูรณ์ในการบริการจะเกิดขึ้นภายในชั่วข้ามคืนไหม  ยังไม่เกิดขึ้นหรอก  เพราะต้องปรับระบบ  และโดยเฉพาะอย่างยิ่งระบบการส่งต่อของผู้ป่วย  เนื่องจากต้องพัฒนาระบบ IT ให้เรียบร้อย  ซึ่งการพัฒนาระบบ IT นี้กว่าจะซื้อระบบกว่าจะวางระบบ  กว่าจะเอาข้อมูลเข้าต้องประมาณ 2 ปี  นั่นอย่างเร็วนะครับ  แล้วการปรับทัศนคติของแพทย์ พยาบาล ให้เป็นผู้ให้บริการนั้นก็จะเปลี่ยนไป  ต้องใช้เวลา  แล้วก็การที่จะเน้นในเรื่องของการป้องกันมากกว่าการรักษานั้น  ก็จะใช้เวลาในการพัฒนา  เพราะฉะนั้นสิ่งเหล่านี้จะใช้เวลาประมาณ 4 – 5 ปี  6 – 7 ปี  แต่ว่าเริ่มเป็นผลแล้ว  และความต่อเนื่องนี้ต้องเกิดแน่นอน  เพราะระบบงบประมาณก็เปลี่ยนไป  ระบบงบประมาณเปลี่ยนไปตามนโยบาย  แล้วนโยบายนี้เป็นนโยบายที่เป็นประโยชน์แก่ประชาชน  ประชาชนหวงแหนและเป็นเจ้าของ  ไม่มีการเมืองพรรคไหนหรือรัฐบาลไหนที่อยากจะเปลี่ยนสิ่งที่เป็นของประชาชนไปแล้ว  ความต่อเนื่องนี้เกิดขึ้นแน่

                                 นโยบายของรัฐบาลนี้  จึงเป็นนโยบายในการที่จะเน้นในเรื่องของการแก้ปัญหาระดับพื้นฐานของความยากจน  ของผู้ด้อยโอกาสของชนบท  เพื่อให้เป็นฐานของประเทศโดยภาพรวม  เพราะว่าที่ผ่านมาการเมืองอาจจะสั้น  ทุกคนก็จะแก้ปัญหาเฉพาะหน้า   จะไม่แก้ปัญหา Long Term  เพราะฉะนั้นเที่ยวนี้รัฐบาลได้วางระบบเพื่อแก้ปัญหาทั้งระยะสั้น ระยะกลาง ระยะยาว  แต่ว่าต้องทำพร้อมกันทุกปัญหา  เลยกลายเป็นว่าเราทำหลายเรื่องพร้อม ๆ กันในเวลานี้  แต่บางเรื่องเสร็จในระยะสั้น  บางเรื่องต้องดำเนินการต่อ บางเรื่องต้องวางไว้เป็นระบบตั้งแต่วันนี้เพื่ออนาคต  ไม่ว่าจะเป็นเรื่องของการปฏิรูประบบราชการ   การปฏิรูประบบการศึกษา  การปฏิรูประบบกฎหมาย  พวกนี้ต้องทำอย่างต่อเนื่องหมด  ไม่ใช่บอกว่าปฏิรูปมีกฎหมาย 1 ฉบับ  บอกว่าสำเร็จแล้ว  นี่คือความสำเร็จที่ยิ่งใหญ่  ไม่ใช่    เพิ่งเริ่มเท่านั้นเอง  เหมือนกับว่าเราตัดสินใจว่าจะเดินทางไปต่างประเทศ   ไม่ได้หมายความว่าจะเดินทางไปเรียนหนังสือต่างประเทศ    ไม่ได้หมายความว่าได้วีซ่า  ได้ตั๋วเครื่องบินแล้ว  สำเร็จแล้ว  ไม่ใช่  ต้องไปเรียนให้จบ  ต้องไปอดทน  ต้องไปต่อสู้  นั้นคือสิ่งที่เป็นความเป็นจริงของระบบนโยบายทั้งหมด  ถ้าใครสนใจเรื่องของการบริหาร  เรื่องของนโยบาย  วันศุกร์ที่ 7 มิถุนายนนี้ผมจะพูดกับข้าราชการ  หัวหน้าส่วนราชการทั้งประเทศที่นี่  ซึ่งจะถ่ายทอดสดช่วง 09.00 น. - 12.00 น.  วันนั้นจะพูดเรื่องของการบริหารโดยตรงทั้งหมด  เรื่องการดำเนินตามนโยบายและเรื่องของแผนในอนาคตของประเทศ  ซึ่งจะพูดกับผู้นำส่วนราชการทั้งหมด

 

ตัวแทนเยาวชน :                (นายสุรชัย  รุจิจินดาวรรณ  นักศึกษาคณะนิติศาสตร์มหาวิทยาลัยธรรมศาสตร์)

                                                ท่านครับ  จากการที่รัฐธรรมนูญฉบับ ปี พ.ศ.2540 มีเจตนรมณ์ที่จะให้มีการกระจายอำนาจไปสู่ท้องถิ่น  และทราบว่ารัฐบาลได้มีการตั้งคณะกรรมการขึ้นมาเพื่อทำหน้าที่นี้โดยเฉพาะแล้ว  แต่ดูเหมือนว่างานการกระจายอำนาจยังไม่คืบหน้านัก  อยากสอบถามว่านอกจากความไม่พร้อมของท้องถิ่นเองแล้ว  รัฐบาลมีปัญหาอะไรในเรื่องนี้และก็มีแนวทางในการแก้ไขปัญหาอย่างไรครับ 

 

นายกรัฐมนตรี :  ตั้งคำถามกันเก่ง ๆ นะ  เรียนคณะอะไรครับ  เรื่องมี 2 - 3 ส่วน  ส่วนที่ 1 คือเจตนารมณ์ของรัฐธรรมนูญ  คือต้องการให้เห็นระบบราชการของส่วนกลางนี้เล็กลง  โดยมีความเข้าใจและเป็นความเข้าใจที่ถูกต้องว่าส่วนกลางจะไม่รู้ความต้องการของท้องถิ่นได้ดีเท่าส่วนท้องถิ่นรู้ตัวเอง  นั่นคือหลักการณ์ที่ถูกต้อง   แต่การลดขนาดของส่วนกลางแล้วไปเพิ่มขนาดของส่วนท้องถิ่นนั้นหมายความว่า  ต้องเอาไปทั้งงานทั้งคน  ทั้งเงิน  แต่ปรากฏว่าสิ่งที่เป็นปัญหาก็คือข้าราชการไม่ยอมโอนไปอยู่ท้องถิ่น  ส่วนราชการหลายส่วนไม่ยอมให้ตัดไปอยู่ส่วนท้องถิ่น  เตรียมจะเดินขบวนกันอย่างเดียว   2. คือ  ส่วนท้องถิ่นเองก็ไม่ค่อยพร้อมจะรับคน  ไม่พร้อมจะรับงาน  แต่พร้อมจะรับเงิน  ถ้าหากว่าเราให้แต่เงิน  แล้วมีกฎหมายลูกออกมาอีกฉบับหนึ่ง   บอกว่ารัฐบาลจะต้องกระจายเงินให้กับส่วนท้องถิ่นเพิ่มขึ้น 35 % ภายในกี่ปี    ซึ่งตรงนั้นถ้าหากไปแต่เงิน    งานและคนไม่ไป  ค่าใช้จ่ายยังอยู่ส่วนกลาง  แต่เงินไปอยู่ส่วนท้องถิ่น  อันนั้นธนาคารรับเลยนะ   เพราะว่าข้อเท็จจริงแล้ววันนี้ประเทศไทยเราตั้งงบประมาณขาดดุล  ขาดดุลหมายความว่าเงินส่วนที่ขาดนั้นต้องกู้เขามา  ทั้ง ๆ ที่วันนี้ประเทศไทยเรามีหนี้จำนวนมากแล้ว  สูงมาก  แล้วยังตั้งงบประมาณขาดดุลอีก  อันตราย  ตั้งขาดดุลนี้ตั้งนานไม่ได้  อันตราย  เพราะฉะนั้นผมจะพยายามดึงงบประมาณลงมาสมดุลให้เร็วที่สุด  เป็นสิ่งที่เราจะต้องคำนึงถึงตรงนี้  เมื่อคำนึงถึงตรงนี้แล้วปรากฏว่าค่าใช้จ่าย  งบประจำของส่วนราชการสูงมาก    ซึ่งผมกำลังบีบให้ลดอยู่    แต่ว่าขณะเดียวกันนั้นข้าราชการก็เงินเดือนน้อย  มีจำนวนข้าราชการมาก  ผมเชื่อว่ามากเกินความจำเป็น  แต่ว่าต้องมีมากเพราะมีมาแล้ว  เพราะฉะนั้นเงินเดือนก็น้อย  ระบบราชการต้องปฏิรูปทั้งหมด  แต่ว่าขณะเดียวกันจะโอนไปอยู่ส่วนท้องถิ่นไม่ได้  แต่ต้องโอนเงินไป  ถ้าโอน 35% เมื่อไรก็แสดงว่ารัฐบาลจะต้องกู้เงินมาเพื่อให้ท้องถิ่น  นั่นคือโอกาสที่ค่าเงินบาทจะอยู่ไม่ได้   เพราะเราเป็นหนี้เขามาก  โอกาสความน่าเชื่อถือประเทศจะเสียหายลงไปสูงมาก  ซึ่งอันนี้เป็นสิ่งที่เราจะต้องระมัดระวัง  จึงต้องมีการพูดคุยกัน 

                                ผมทำ 3 ขั้นตอน  ขั้นตอนแรกคือ  ไปดูว่าการกระจายอำนาจสู่ส่วนท้องถิ่นทั้งหลายเป็นอย่างไรบ้าง  ไม่ว่าจะเป็นเรื่องขององค์การบริหารส่วนตำบล  เทศบาล องค์การบริหารส่วนจังหวัด  แต่กฎหมายแต่ละฉบับออกมาทีละครั้ง ๆ ออกมาไม่พร้อมกัน เมื่อออกไม่พร้อมกันก็จะมีการซ้าซ้อนกันบ้างอะไรบ้าง  เพราะฉะนั้นจึงมีกรรมการชุดหนึ่งเข้ามาดูทั้งหมดว่าเราจะจัดสรรอำนาจเขตพื้นที่รับผิดชอบให้แก่องค์กรท้องถิ่นอย่างไร  ขั้นตอนที่ 2 ก็มาดูว่าส่วนราชการไหนที่จะโอนให้กับส่วนท้องถิ่น  แล้วส่วนราชการไหนจากส่วนกลางจะโอนให้ส่วนภูมิภาค  เรามีส่วนกลาง ส่วนภูมิภาค ส่วนท้องถิ่น 

                                วันนี้ข้อเท็จจริงแล้วทั้งหมดเราต้องการอย่างไร  เราต้องการให้ข้าราชการทั้งหมดกลับไปอยู่ในพื้นที่เพื่อรับใช้ประชาชน  จะไปอยู่ส่วนท้องที่ใน 2 ส่วน  ส่วนหนึ่งเป็นส่วนภูมิภาคอีกส่วนหนึ่งเป็นส่วนท้องถิ่น  ถ้าเราปาดให้ส่วนท้องถิ่นได้มากเท่าไร  การกระจายเงิน  เงินต้องเป็นไปตามงานและคนด้วย  เพราะฉะนั้นตรงนี้  3 ขั้นตอนกำลังทบทวนทั้งหมด  กำลังเร่งทบทวน  เพราะไม่เช่นนั้นเดี๋ยวส่วนท้องถิ่นก็จะเรียกหาขอเงินเพิ่ม   ถ้าส่วนท้องถิ่นไม่พร้อม   อันนี้ก็ต้องย้อนกลับมาเมื่อสักครู่คำถามของหนู 2 คน    เรื่องของคนที่เข้าสู่การเมือง  ถ้าหากว่าคนระดับชาติยังหาคุณภาพได้ระดับหนึ่ง   แล้วคนส่วนท้องถิ่นอีก  อันนี้ปัญหาคือบุคลากรทางการเมือง ไม่ว่าจะส่วนท้องถิ่นหรือระดับชาติจะต้องเป็นบุคลากรที่ไม่ใช่เข้าไปแสวงหาผลประโยชน์จากการเมือง  ไม่เข้าไปยึดการเมืองเป็นอาชีพ  ต้องเข้าไปพร้อมที่จะเสียสละและเป็นตัวแทนประชาชนตามทฤษฎี  Social Contract Theory  คือต้องอาสาที่เข้าไปเป็นตัวแทนทำงานแทนเขา  ไม่ใช่เข้าไปเพื่อไปใช้งบประมาณเพื่อประโยชน์ของตัวเอง  อันนี้คือสิ่งที่จะต้องเรียกร้องและต้องส่งเสริมให้ระบบการเมืองนั้นดีขึ้น  ระบบสาดโคลนลดน้อยลง  คนถึงจะกล้าเข้ามา  บางคนคนไทยเรา  ภาษิตไทยก็ทำให้คนไม่อยากเข้าการเมือง  คือบางคนก็ไม่อยาก  อยู่เฉย  ๆ ดีกว่า  คล้ายว่าไม่อยากไปยุ่ง  ไม่อยากไปเกี่ยว  ไม่อยากอะไร  ก็เลยทำให้คนที่    Thick face and black heart (หน้าด้านใจดำ)  ได้เปรียบสังคม  พวกนี้อันตราย เพราะฉะนั้นการเมืองจะต้องสำคัญคือเราจะต้องพยายาม Recruit  (คัดสรร) สังคมต้องช่วย Recruit  (คัดสรร) คนดี ๆ เข้าการเมืองให้มากทุกระดับ  แล้วทุกอย่างจะดีขึ้นเอง 

 

ตัวแทนเยาวชน :                เนื่องด้วยเวลาจำกัด  ณ โอกาสนี้ขอขอบคุณท่านนายกรัฐมนตรี  ที่ได้ให้เกียรติมาร่วมตอบคำถามของเพื่อน ๆ เยาวชน      และสิ่งหนึ่งที่เชื่อมั่นได้เลยว่าเกิดขึ้นกับเพื่อน ๆ เยาวชน ณ ที่นี้แน่นอนคือ  ทุกคนคงจะมีแรงบันดาลใจและความมุ่งมั่นที่จะใส่ใจและห่วงใยหรือทำอะไรดี ๆ เพื่อบ้านเมืองในอนาคตต่อไปครับ

                                                                                                               

                                                                                ------------------------------------  

                                                                                               

 ฝ่ายประชาสัมพันธ์และเผยแพร่ สำนักโฆษก

                                                                                                วิมลมาส  รัตนมณี / ถอดเทป / พิมพ์

ดวงฤดี  รัตนโอฬาร  / ตรวจ