คำกล่าวของ พ.ต.ท.ทักษิณ  ชินวัตร  นายกรัฐมนตรี

ในรายการ  “นายกฯ ทักษิณคุยกับประชาชน”

ทางคลื่น F.M. 92.5   สถานีวิทยุกระจายเสียงแห่งประเทศไทย

เวลา 08.00 น.  วันเสาร์ที่ 23 มีนาคม 2545

 

สวัสดีครับพี่น้องประชาชนที่เคารพรักครับ

                                วันนี้เสียงอาจจะก้อง ๆ หรืออาจจะช้านิดหนึ่งนะครับ เพราะว่าผมพูดจากบนเครื่องบินผมออกจากห้องประชุม  ประชุมเสร็จเวลาบ่ายสี่โมงของประเทศเม็กซิโกก็เท่ากับเวลาตีห้าของบ้านเรานะครับ  เครื่องบินออกเดินทางเวลาห้าโมงเย็น   ออกจากห้องประชุมก็ขึ้นเครื่องบินเลย   ก็ขึ้นเครื่องบินมาได้ประมาณ 3 ชั่วโมง  โชคดีที่มีโทรศัพท์ในเครื่องบินเลยสามารถพูดกับพี่น้องประชาชนได้  พูดสดจากเครื่องบินของ      การบินไทยนะครับ  เพื่อที่จะพูดคุยกับพี่น้องประชาชนทุกวันเสาร์ตามปกตินะครับ

 เดินทางไปร่วมประชุมระหว่างประเทศว่าด้วยการจัดหาเงินทุนเพื่อการพัฒนาที่เม็กซิโก

                                วันนี้ผมมาที่เม็กซิโกเพื่อมาประชุมระหว่างประเทศว่าด้วยการจัดหาเงินทุนเพื่อการพัฒนา หรือเรียกว่า  Financing  for  Development  ซึ่งจัดขึ้นโดยสหประชาชาติ  มีประเทศเม็กซิโกเป็นเจ้าภาพ  จัดที่เมืองมอนเทอร์เรย์   ระหว่างวันที่  18-22  มีนาคม  แต่ผมมาประชุมวันที่  21-22 มีนาคม   เป็นการประชุมที่ถือว่าได้ประโยชน์มาก  เพราะจะมีประเทศที่กำลังพัฒนาและประเทศที่พัฒนาแล้วได้เข้าร่วมประชุมพร้อมกับองค์กรระหว่างประเทศหลาย ๆ แห่ง เช่น สหประชาชาติ  องค์กรเอกชน  สถาบันการเงินระหว่างประเทศไม่ว่าจะเป็น  World  Bank  หรือธนาคารโลก  กองทุนการเงินระหว่างประเทศ (IMF)   มีเอ็นจีโอเข้ามาร่วมประชุมกัน  มีระดับประมุขของรัฐและหัวหน้ารัฐบาลเข้าร่วมประชุมประมาณ 50 ประเทศได้  มีที่รู้จักกันเช่น ประธานาธิบดีบุชแห่งสหรัฐอเมริกา   ประธานาธิบดี Fox  ของเม็กซิโก   นอกนั้นก็มีอีกหลายคนที่รู้จัก  เช่น  กษัตริย์จากประเทศจอร์แดน  ประธานาธิบดี  Fidel  Castro จากคิวบา และมีหลายประเทศที่รู้จักกันมากก็ทางด้านอาฟริกา   ประเทศอาฟริกาก็มาหลายประเทศ  ลาตินอเมริกาก็มาหลายประเทศ   ได้มีโอกาสได้แลกเปลี่ยนความเห็นกันมากมาย  และผมในฐานะที่เป็นหัวหน้ารัฐบาลคนเดียวที่มาจากเอเชียก็ได้รับเชิญให้มี กิจกรรมมากหน่อย ได้รับเชิญให้พูดในที่ประชุมใหญ่ครั้งหนึ่ง และก็ได้รับเชิญให้เป็นประธานร่วมกับประธานาธิบดีโรมาเนียในการประชุมโต๊ะกลมเกี่ยวกับเรื่องการมองไปข้างหน้าถึงเรื่องของการจัดหาเงินทุนเพื่อการพัฒนา และได้ประชุมระดับผู้นำเมื่อตอน 11.00  น.ของประเทศเม็กซิโก  ได้ประชุมกัน 5 ชั่วโมง  เกี่ยวกับการจัดหาเงินทุนเพื่อการพัฒนา 

ฉันทามติของมอนเทอร์เรย์เป็นแนวทางที่ใกล้เคียงกันมากกับนโยบายของรัฐบาล

                                ก็ปรากฏว่า  เขาก็ให้ผมพูดในฐานะที่เป็นตัวแทนของเอเชีย  ก็ได้มีโอกาสแสดงความคิดเห็น   สิ่งที่อยากจะเรียนพี่น้องประชาชนคนไทยด้วยความภาคภูมิใจอันหนึ่งก็คือว่า วันนี้สหประชาชาติได้ออกฉันทามติของมอนเทอร์เรย์ หรือ Monterrey  Consensus ออกมา แนวทางทั้งหมดเป็นแนวทางเดียวกับนโยบายของรัฐบาลใกล้เคียงกันมากนะครับ  เพราะว่านโยบายเน้นเรื่องการขจัดปัญหาความยากจน   การช่วยเหลือคนจนในด้านสุขภาพ  เรื่องของโรคต่าง ๆ  เรื่องยาเสพติด  และแนวทางเรื่องของการปรับปรุงประสิทธิภาพการบริหารงานภาครัฐ  แนวทางเรื่องการรักษาสิ่งแวดล้อม   แนวทางเรื่องของการปฏิรูประบบเศรษฐกิจ  การสนับสนุนผู้ประกอบการรายย่อย  การให้ชุมชนมีส่วนร่วมในการพัฒนาเศรษฐกิจ  การให้ทุนระดับหมู่บ้าน   ค่อนข้างจะตรงกับนโยบายของเรามากนะครับ  และท่านเลขาธิการสหประชาชาติถึงได้เจาะจงให้ผมขึ้นไปพูด โดยที่ผมได้พูดถึงประสบการณ์ที่เราทำในประเทศไทย   รวมทั้งบอกกับเขาด้วยว่า สิ่งที่มีความเชื่อกันว่าคนจนจะไม่สามารถใช้หนี้คืนได้นั้น   ความจริงแล้วเป็นสิ่งที่ตรงข้ามกับประสบการณ์ที่ประเทศไทยได้ทำมา  8 เดือนที่ผ่านมาธนาคารประชาชนนั้นมีผู้ไม่สามารถชำระหนี้ได้เพียงแค่  0 .3%  เท่านั้นเอง   อันนี้ก็เป็นความภาคภูมิใจอันหนึ่งที่เราได้เล่าให้เขาฟังนะครับ

 การกีดกันทางการค้านั้นนำมาสู่การแก้ปัญหาความยากจนที่ยากขึ้น 

   ฟังดูแล้วประเทศที่กำลังพัฒนามี 2 ประเภท  ประเภทที่ยากจนไปเลยก็นั่งรออย่างเดียวว่าประเทศพัฒนาแล้วจะให้เงินช่วยเหลืออะไรบ้าง ให้มากน้อยแค่ไหน และจะขอได้อย่างไร   ส่วนประเทศที่พัฒนาขึ้นมาระดับหนึ่งอย่างประเทศไทยเป็นต้น   ก็ต้องการอย่างเดียวว่าอย่ากีดกันทางการค้า  การกีดกันทางการค้านั้นนำมาสู่การแก้ปัญหาความยากจนที่ยากขึ้น  เพราะว่าถ้าขายของได้น้อยการจ้างแรงงานก็จะน้อย       สินค้าเกษตรเป็นอีกปัญหาหนึ่งถ้าถูกกีดกันมาก  ก็จะทำให้คนจนขายสินค้าเกษตรไม่ได้ โดยเฉพาะเกษตรกร และเรื่องของผู้หญิงสินค้าด้านสิ่งทอทั้งหลาย  อันนี้เป็นแรงงานผู้หญิงเป็นส่วนใหญ่  ถ้าถูกกีดกันมากแรงงานผู้หญิงก็จะตกงานมากขึ้น   อันนี้ก็เป็นสิ่งที่เราได้พูดคุยกันมากขึ้น   ก็เป็นสิ่งที่เราได้พูดคุยกันในประเทศกำลังพัฒนา

                                ส่วนประเทศพัฒนาแล้วก็บอกว่ามีเงินจะไปช่วย  บางคนบอกว่าต้องช่วยในรูปกู้ยืม  บางคนก็บอกว่าถ้าหากประเทศที่มีฐานะที่เป็นหนี้มากให้ไปยืมแล้วยังไงก็ใช้คืนไม่ได้  น่าจะให้เป็นเงินให้เปล่าดีกว่า  และจะมีเงื่อนไขว่าเขาจะต้องปรับปรุงอย่างไร  เช่น  ปรับปรุงการบริหารประเทศไม่ให้มีการคอรัปชั่น   ปรับปรุงการบริหารประเทศให้โปร่งใส  ให้เคารพสิทธิมนุษยชน รักษาสิ่งแวดล้อม  เป็นต้น  สิ่งเหล่านี้ก็จะเป็นแนวของโลกที่พยายามผลักดันกันให้เกิดขึ้นระหว่างประเทศพัฒนาแล้วและประเทศกำลังพัฒนา 

รัฐบาลมุ่งมั่นในการปัญหาความยากจนให้กับพี่น้องประชาชน  

สิ่งที่เป็นรูปธรรมที่ชัดเจนมากขึ้นวันนี้และเห็นพ้องต้องกันมากขึ้นก็คือการมีส่วนร่วม  เมื่อก่อนนี้การมีส่วนร่วมยังไม่ค่อยเท่าไหร่  เดี๋ยวนี้ประเทศกำลังพัฒนาขอมีส่วนร่วมในการกำหนดนโยบายของโลกด้วยกับประเทศพัฒนาแล้ว  โดยเฉพาะอย่างยิ่งนโยบายการให้ความช่วยเหลือทางการเงินนั้นจะต้องสอดคล้องกับนโยบายของประเทศกำลังพัฒนาและประเทศพัฒนาแล้วด้วยกัน   ไม่ใช่ต่างคนต่างออกนโยบาย  อันนี้ก็เป็นแนวที่จะทำให้การทำงานร่วมกันของโลกทั้งโลกดีขึ้น  เป้าหมายทุกคนก็อยากขจัดปัญหาความยากจนของคนในโลกนี้   ซึ่งความยากจนเขาพูดกันว่ายากจนมากก็มีรายได้ต่ำกว่า 1 ดอลลาร์ต่อวันก็คือ  43 บาท  และยากจนขึ้นมาอีกระดับหนึ่งก็คือต่ำกว่า 2 ดอลลาร์คือ 86 บาท  อันนี้คือสิ่งที่ประเทศไทยเราต้องเร่งแก้ปัญหาความยากจน  ซึ่งรัฐบาลได้มุ่งมั่นที่จะแก้ปัญหาเรื่องนี้และจะทำอย่างต่อเนื่อง  ซึ่งต้องยอมรับว่ามันไม่มีทางทำเสร็จได้ชั่วปีเดียวหรือชั่วข้ามคืนนะครับ คงต้องใช้เวลา  แต่เรามั่นใจว่าเราทำได้ถูกทางแล้ว 

 ประเทศไทยต้องการความเป็นธรรมในการเปิดตลาดโดยไม่มีการกีดกันสินค้าของไทย

                                พบผู้นำหลายประเทศก็มาคุยกัน  เขาก็ติดตามข่าวคราวบ้านเรา  เขาก็มั่นใจว่าเศรษฐกิจของเรานั้นน่าจะดีขึ้นจากการที่เขาวิเคราะห์กัน  ผมก็เชื่อมั่นไว้เช่นนั้นครับ   ผมคงจะไปถึงประเทศไทยประมาณตีห้าของวันอาทิตย์  วันนี้ก็ขอเล่าเรื่องการประชุมที่ประเทศเม็กซิโกมากหน่อยนะครับ  ตอนนี้ประเทศสหรัฐอเมริกาประกาศว่าจะเพิ่มเงินช่วยเหลือประเทศกำลังพัฒนาอีกร้อยละ 50 จากงบประมาณที่เคยมีให้การช่วยเหลือเดิมแล้วภายใน 3 ปี  ซึ่งงบประมาณก็จะเพิ่มขึ้นเป็นปีละ 5,000 ล้านเหรียญสหรัฐ  คือ  2 แสนกว่าล้านบาท   ทางสหภาพยุโรปก็บอกว่าทุกวันนี้ก็เพิ่มให้อยู่  .33% ของผลิตภัณฑ์มวลรวมภายในประเทศ  ตอนนี้จะเพิ่มเป็น  .39% ก็เป็นสิ่งที่ประเทศกำลังพัฒนาคงจะได้เงินช่วยเหลือมากขึ้น  แต่ประเทศไทยเรานั้นเรายืนยันอย่างเดียวว่าเราไม่ได้เป็นประเทศที่ต้องการความช่วยเหลือ  แต่เราต้องการความเป็นธรรมในการเปิดตลาด  ไม่กีดกันสินค้าของเรา  และขออย่างเดียวว่าต้องจริงใจที่จะมาพูดกันว่าสินค้าเราสิ่งไหนที่ต้องปรับปรุงเพื่อให้ได้มาตรฐานก็มาบอกกันล่วงหน้า  ไม่ใช่ถึงเวลามากีดกันแล้วทำให้เราเดือดร้อนกัน  อันนี้ก็ได้พูดคุยกัน และได้พูดคุยกับผู้นำหลายคน  ซึ่งก็มีความคุ้นเคยกันมากขึ้นแล้วนะครับ  เพราะได้พบกันบ่อยขึ้นโดยเฉพาะในการประชุมเอเปค  

 บรรยายเรื่องการปฏิรูประบบราชการให้กับนักศึกษาปริญาโทและเอกของนิด้า 

                ผมก็ขอกลับมาเล่าเรื่องที่เมืองไทยนะครับ ย้อนไปตั้งแต่วันเสาร์ที่แล้ววันที่ 16 มีนาคม  ผมได้ไปเปิดงานสัมมนาทางวิชาการประจำปี 2545 เรื่องการปฏิรูประบบราชการ  ซึ่งคณะรัฐประศาสนศาสตร์  สถาบันบัณฑิตพัฒนบริหารศาสตร์หรือนิด้า  จัดขึ้นเพื่อให้นักศึกษาปริญญาโท  ปริญญาเอกทั้งในส่วนกลางและส่วนภูมิภาค ประมาณพันกว่าคน ได้มีส่วนร่วมในกิจกรรมทางวิชาการและแลกเปลี่ยนความคิดเห็นทางวิชาการ   ก็ถือว่าเป็นประโยชน์อย่างยิ่ง  ผมก็ได้ไปบรรยายเกี่ยวกับเหตุผลความจำเป็นในการปฏิรูประบบราชการและน่าจะเกิดประโยชน์อย่างไร ก็ได้เน้นว่าการปฏิรูประบบราชการก็เพื่อที่จะปรับโครงสร้างเพื่อให้การบริการประชาชนดีขึ้น เร็วขึ้นและในอนาคตจะประหยัดขึ้น  ข้าราชการก็จะได้ทำงานที่ท้าทายมากขึ้น  โดยที่จะไม่มีการปลดข้าราชการ  แต่จะมาย้ายเอาส่วนราชการที่มีความคล้ายคลึงกันทำงานเหมือนกันนั้น  มาอยู่รวมกันเป็นหมวดหมู่ใหม่   หลังจากนั้นจะปรับต่อไปเพื่อให้ดีขึ้นเรื่อย ๆ นะครับ  อันนั้นเป็นการปรับขั้นต้นก็ได้เล่าให้ฟังนะครับ

 เอฟบีไอยินดีให้ความร่วมมือในการฝึกอบรมความรู้ทางด้านอาชญากรรมทางคอมพิวเตอร์แก่ไทย

                                และวันอาทิตย์ที่ 17 มีนาคม   นายโรเบิร์ต  มุลเลอร์  ผู้อำนวยการสำนักงานสอบสวนกลางสหรัฐอเมริกาหรือเอฟบีไอ  ได้มาพบผมที่ทำเนียบรัฐบาล   ก็มาขอบคุณที่รัฐบาลไทยได้ให้ความร่วมมือในการปราบปรามการก่อการร้ายหลังเกิดเหตุก่อนวินาศกรรมเมื่อวันที่ 11 กันยายนปีที่แล้ว เราก็เขาก็ได้มีการร่วมมือกันในเรื่องของข่าวสาร อาชญากรรมข้ามชาติ  เมื่อล่าสุดก็ได้ร่วมมือกันจับแก๊งชาวปากีสถานที่มาใช้ประเทศไทยเป็นที่ปลอมหนังสือเดินทางกันได้ถึง 15 คน  เขาก็ยินดีมาช่วยเราฝึกอบรมความรู้ทางด้านอาชญากรรมทางคอมพิวเตอร์บ้าง  ยาเสพติดบ้าง  การก่อการร้ายข้ามชาติบ้าง  ก็เป็นความร่วมมือที่ดีระหว่างกัน  นะครับ

 โครงการนำร่องเอกอัครราชทูตเพื่อการบริหารราชการในต่างประเทศที่เป็นบูรณาการ

                                ต่อมาวันจันทร์ที่ 18 มีนาคม  ผมได้ไปประชุมเชิงปฏิบัติการเกี่ยวกับเรื่องโครงการนำร่อง  เอกอัครราชทูตเพื่อการบริหารราชการในต่างประเทศที่เป็นบูรณาการหรือเรียกว่าซีอีโอที่ใช้กับผู้ว่าราชการจังหวัด  เราก็จะทดลองกับทูต  เพราะในต่างประเทศเรามีตัวแทนของส่วนราชการต่าง ๆ ไปอยู่มากมาย  ต่างคนต่างอยู่  ต่างคนต่างทำ  ผลสุดท้ายประเทศไทยไม่มียุทธศาสตร์ในการดำเนินการเกี่ยวกับความร่วมมือ  และการแลกเปลี่ยนผลประโยชน์ต่อกันระหว่างประเทศที่เราไปอยู่เลยแม้แต่นิดเดียว  เพราะต่างคนต่างอยู่ และงบประมาณส่วนใหญ่ก็จะไปเสียกับงบปกติงบธุรการหมด  ไม่สามารถใช้เงินเหล่านั้นให้เกิดประโยชน์เพราะต่างคนต่างไปอยู่และค่าใช้จ่ายก็เยอะมากและเกิดประโยชน์น้อย   ผมเลยหาเจ้าภาพ  ระบบซีอีโอคือระบบการมีเจ้าภาพนั่นเอง  ก็ให้ทูตเป็นเจ้าภาพใหญ่แล้วหัวหน้าส่วนราชการที่เป็นตัวแทนจากกระทรวงต่าง ๆ ไปอยู่ร่วมกันก็จะมาเป็นคณะกรรมการบริหารวางยุทธศาสตร์ร่วมกันและแบ่งงานกันไปทำ  ในอนาคต     ข้างหน้าก็จะต้องจัดสรรงบประมาณร่วมกันก็จะทำให้การดำเนินยุทธศาสตร์ระหว่างประเทศไทยกับประเทศนั้น ๆ ที่เขาไปอยู่ได้มีความเป็นเอกภาพคล่องตัวและได้ผลมากขึ้น  เพื่อให้เราได้สามารถเจาะตลาดใหม่ ๆ ในโลกนี้ได้อย่างมีประสิทธิภาพขึ้นมีความสัมพันธ์มีความร่วมมือทางการเมืองระหว่างประเทศดีขึ้น  ก็ต้องเรียนให้ฟังว่าเป็นขั้นทดลองอยู่นะครับ  ก็ทดลอง 6 ประเทศก็มี  วอชิงตัน  โตเกียว จีน   นิวเดลี  เวียงจันทน์  และบรัสเซล    ผมก็ได้ให้แนวทางการทำงานไปทั้ง 6 ประเทศ

 เล่าถึงแนวคิดที่ริเริ่มเกี่ยวกับเรื่องความร่วมมือของเอเชียหรือ ACD  ให้รอยเตอร์ฟัง

                                บ่ายวันนั้นก็มีบรรณาธิการสำนักข่าวรอยเตอร์ประจำภูมิภาคเอเชียมาพบ มาพูดคุยมาสัมภาษณ์  ก็ได้เล่าให้ฟังเกี่ยวกับแนวคิดของผมที่ริเริ่มเกี่ยวกับเรื่องความร่วมมือของเอเชียหรือ ACD  Asia  Cooperation  Dialogue ที่จะให้เอเชียมีการค้าขายร่วมมือกันมากขึ้น   ยิ่งมาประชุมที่เม็กซิโกแล้วยิ่งเห็นว่าแนวคิดของผมในเรื่อง  Asia  Cooperation  Dialogue   น่าจะเกิดประโยชน์กับเอเชียโดยรวมมากขึ้นเยอะเลย  เพราะว่าทางด้านยุโรปเขาก็ไปช่วยอาฟริกา  ทางอเมริกาก็ช่วยลาตินอเมริกัน   แต่ในเอเชียวันนี้ค่อนข้างจะโดดเดี่ยวพอสมควรทีเดียว เพราะฉะนั้น   วันนี้เอเชียจะต้องผนึกกำลังและช่วยกันเอง   อันนี้ก็เป็นสิ่งที่จะต้องผลักดันกันมากขึ้นนะครับ  ก็เล่าให้ทางรอยเตอร์ฟัง  ผมเองต้องให้เวลากับสื่อมวลชนบ้างนะครับ  เพราะระยะที่ผ่านมานั้นมัวแต่ทำงาน  ไม่มีเวลาให้สื่อมวลชน บางทีก็อาจเกิดความเข้าใจผิดกันบ้าง  ตอนนี้มีเวลาก็ต้องพบกับสื่อมวลชน  โดยเฉพาะสื่อมวลชนต่างประเทศ  ถ้าพบแล้วก็ค่อนข้างเข้าใจกันดี  อย่างรอยเตอร์ตอนนี้ข่าวคราวก็ออกมาดี  เพราะเมื่อเข้าใจกันแล้วมันก็ดีอย่าง  คือผมเป็นคนอาภัพอยู่อย่างหนึ่งครับว่า  เวลาใครที่ไม่คุ้นเคยกับผมไม่รู้จัก ไม่ได้พูดคุยกันด้วยมักจะไม่ค่อยชอบ หมั่นไส้บ้างอะไรบ้าง นี่ก็เป็นเอกลักษณ์พิเศษนะครับ  แต่พอพบกันพูดคุยกันแล้วก็เข้าใจเพราะว่าผมไม่มีอะไรเลย  ผมเป็นคนที่มีความมุ่งมั่น ตั้งใจและมีความจริงใจต่อสิ่งที่ทำ  เพราะฉะนั้น บางทีบางครั้งคนไม่เข้าใจก็มองว่าอาจจะไม่ให้เกียรติเขาบ้างอะไรบ้าง   ความจริงแล้วผมเป็นคนที่ง่าย  ๆ และให้เกียรติคนมาก  แต่สิ่งสำคัญคือไม่มีเวลาพบปะผู้คน  ทางรอยเตอร์เขาขอมานานแล้วก็เลยให้เขาพบก็เป็นที่เข้าใจกันดีขึ้นครับ

 แนวทางในการที่จะพัฒนาเทคโนโลยีชีวภาพของประเทศไทย

                                บ่ายวันเดียวกันครับก็มีเลขาธิการคณะกรรมการพัฒนาการเศรษฐกิจและสังคมแห่งชาติ  ท่านจักรมณฑ์  ผาสุกวนิช  และหน่วยงานที่เกี่ยวข้องได้เข้าพบเพื่อเสนอภาพรวมการวิจัยและการพัฒนาเทคโนโลยีชีวภาพของไทย  สรุปก็คือว่ากระทรวงสาธารณสุขได้ขอตั้งห้อง Lap  หรือห้องทดลองทางด้านเทคโนโลยีชีวภาพ  ซึ่งจะใช้เงินลงทุนพันกว่าล้าน  ผมก็บอกว่าก่อนที่จะให้ผมตัดสินใจเรื่องอย่างนี้ผมขอดูก่อนว่า  ห้อง Lap  ต่าง ๆ ที่มีอยู่ในประเทศไทยมีกี่ Lap  ของใครบ้าง และแต่ละ Lap   ทำงานกันอย่างไร  มีระดับของความสามารถทางวิชาการทางเทคโนโลยีแค่ไหน   มีความเชื่อมโยงกันอย่างไร  แล้วเราตั้งใหม่มันจะมีระดับสูงกว่าคนอื่นอย่างไรแล้วจะเชื่อมโยงกับคนอื่นอย่างไรในประเทศ  และเชื่อมโยงกับคนอื่นในต่างประเทศอย่างไร  เพื่อให้ประเทศไทยเราสามารถที่จะมีการทดลอง  การทดสอบต่าง ๆ ทางชีวภาพไม่ว่าจะเพื่อการสาธารณสุข  เพื่อการเกษตร  เพื่ออาหาร เรื่องทางด้านเกษตรอย่างไรบ้างเราคงต้องมี แต่จะมีอย่างไรนั้นก็คือสิ่งที่ผมต้องรู้จริงไม่อย่างนั้นผมไม่กล้าตัดสินใจ  ก็เลยให้ส่วนราชการที่เกี่ยวข้องนำมาเสนอ  มาอธิบายให้ฟังทั้งหมด  เพื่อจะได้กำหนดเป็นยุทธศาสตร์ของชาติในแต่ละเรื่องได้  ก็ทำให้ได้ความรู้มากมาย  อีกไม่กี่วันก็คงจะเห็นภาพชัดขึ้น    ก็จะได้ตัดสินใจและจะมีแนวทางในการที่จะพัฒนาเทคโนโลยีชีวภาพของประเทศไทยเราได้มากขึ้นนะครับ

 การขยายตัวของเศรษฐกิจในไตรมาสที่  4 ของปีที่แล้ว ดีกว่าที่คาดไว้

                                วันจันทร์วันเดียวกันนั้นได้มีการประกาศตัวเลขทางเศรษฐกิจของสภาพัฒนาการเศรษฐกิจและสังคมแห่งชาติ หรือเรียกสั้น ๆ ว่า  สภาพัฒน์ฯ   ไตรมาสที่  4 ดีกว่าที่คิดเยอะครับมีการขยายตัวร้อยละ 2.1 ทำให้ทั้งปีเศรษฐกิจของประเทศไทยขยายตัวร้อยละ 1.8   ถึงแม้จะไม่สูงมากแต่ท่ามกลางเหตุการณ์ที่ผันผวนของเศรษฐกิจโลก  รวมทั้งเหตุการณ์วินาศกรรมตึกเวิลด์เทรดที่สหรัฐอเมริกาเมื่อวันที่  11 กันยายนที่ผ่านมานั้น   ก็เป็นที่สบประมาทพอสมควรว่าไตรมาสสุดท้ายน่าจะติดลบ  แต่ก็ออกมาได้ถึงร้อยละ 2.1  และรวมทั้งปีร้อยละ 1.8  ผมก็ถือว่ายังไม่ค่อยพอใจแต่ก็ถือว่าพอใจในระดับหนึ่งที่เรายังสามารถทำบวกได้   แต่ก็อยากจะให้สูงกว่านี้  เพราะเราเป็นประเทศที่มีหนี้  ถ้าหากว่าจีดีพีขยายตัวน้อยก็จะเป็นปัญหา  เพราะฉะนั้น ก็ต้องเร่งการขยายตัวอีก ซึ่งในปี  2545  สำนักวิจัยทั้งหลายเริ่มปรับตัวเลขประมาณการใหม่   ก็เชื่อกันว่าอยู่ประมาณร้อยละ 3  ผมก็ต้องยอมรับว่าเขาบอกว่าเท่าไหร่ก็ต้องว่าเท่านั้น  แต่เราจะพยายามทำให้ดีกว่านั้น  เราจำเป็นต้องโตมากนะครับ  แต่ว่ามีความจำเป็นหลายอย่างที่จะต้องปรับ  ระบบราชการก็เป็นปัญหาหนึ่งที่จะต้องช่วยกันทำให้เข็มแข็งขึ้น

 เราจะต้องสร้างความเชื่อมั่นทั้งภายในและภายนอกประเทศ

                                สิ่งที่สำคัญที่สุดที่เราจะให้จีดีพีของประเทศโตนั้น ทุกฝ่ายจะต้องช่วยกันคิดและก็ช่วยกันขจัดอุปสรรคออกไปให้มากที่สุดเท่าที่จะทำได้  โดยเฉพาะอย่างยิ่งทางรัฐบาลก็พยายามคุยกับภาคเอกชนเพื่อจะขจัดปัญหาอุปสรรคต่าง ๆ  ในการทำงานของภาคเอกชนภาคชุมชนภาคประชาชน  ถ้าภาคเหล่านี้เข้มแข็งก็จะทำให้เศรษฐกิจโตเร็วขึ้น  สิ่งที่สำคัญคือความเชื่อมั่น  การที่ผมต้องเดินทางออกมาประชุมในต่างประเทศบ่อย ๆ ก็เหมือนกับเป็นการสร้างความเชื่อมั่นให้คนเห็นศักยภาพของประเทศไทย   ซึ่งความเชื่อมั่นนั้นก็มีทั้งภายในและภายนอก  ภายนอกก็คือทำอย่างไรถึงจะให้มีการลงทุนจากต่างประเทศเข้ามาให้มาก  ทำอย่างไรถึงจะให้มีการค้าในการส่งออก  มีความเชื่อถือสินค้าส่งออกจากเรามากขึ้น  ไม่กีดกันทางการค้ากับเรา  ส่วนภายในนั้นก็คือต้องทำให้ธุรกิจเข้มแข็งอย่างที่ผมเรียนไป  ที่สำคัญก็คือว่าคนไทยเราจะต้องหันหน้าเข้าหากันมีอะไรก็แนะนำรัฐบาลมา   รัฐบาลก็พร้อมที่จะรับฟัง  จะเป็นลายลักษณ์อักษรก็ได้  หรือเมื่อพบกันจะบอกให้ผมรู้หรือจะขอเชิญประชุมร่วมจากองค์กรต่าง ๆ  ก็ยินดีนะครับ  เราจะได้ช่วยกันคิดช่วยกันทำให้ประเทศเราเข้มแข็งและแข็งแรงนะครับ

 จะต้องมีการปรับปรุงกระบวนการทำงาน  ปรับปรุงกฎหมายของสำนักงาน ป.ป.ง.

                                สัปดาห์ที่ผ่านมาเมื่อวันจันทร์ก็มีการแถลงผลการสอบสวนข้อเท็จจริงกรณีสำนักงาน ป.ป.ง. ตรวจสอบธุรกรรมทางการเงินของสื่อมวลชนและกลุ่มบุคคลต่าง ๆ ซึ่งดร.วิษณุ  เครืองาม เลขาธิการคณะ       รัฐมนตรีเป็นประธาน  ก็ได้อธิบายไป  ผมเชื่อว่าประชาชนส่วนใหญ่คงเข้าใจแล้ว   ก็ขอย้ำอีกครั้งว่าเรื่องนี้อาจจะเป็นเรื่องที่องค์กรจัดตั้งขึ้นใหม่ วิธีการทำงาน กระบวนการทำงาน  การใช้กฎหมายอาจจะยังไม่ค่อยถูกต้องเหมาะสมมากนัก  ก็คงต้องมาแก้ไขกันแต่ขอเรียนอีกครั้งว่าคงไม่มีใครเข้าไปเกี่ยวข้องที่ทำให้เกิดเรื่องนี้ขึ้น   ก็ขอเรียนว่าคงต้องมาช่วยกันคิดช่วยกันปรับปรุง  จะปรับปรุงกระบวนการทำงานก็ดี  จะปรับปรุงกฎหมายก็ดี   อันนี้ก็ต้องมาดูความเหมาะสมความพอดีของความจำเป็นที่ต้องมีกฎหมายป้องกันการฟอกเงินเอาไว้  และเพื่อแก้ปัญหาหลาย ๆ อย่างที่เกิดขึ้น  ไม่ว่าจะเป็นเรื่องของยาเสพติด  การฉ้อโกง  การทุจริตคอรัปชั่น   กฎหมายฉบับนี้ก็ช่วยได้เยอะครับ  แต่สิ่งที่ทำออกไปนั้นที่เป็นปัญหามากที่สุดคือ  ความลับมันไม่เป็นความลับ  ความลับถูกเปิดเผยออกมา  เลยทำให้ผู้ที่ถูกตรวจสอบนั้นเสียหายมาก  โดยเฉพาะอย่างยิ่งระหว่างตรวจ  และตรวจแล้วไม่รู้ว่าเป็นอะไร  ก็เป็นความเสียหายที่ต้องหาทางแก้ไขกันว่าจะแก้ไขกันอย่างไร   ก็ขอเรียนพี่น้องประชาชนด้วยความจริงใจว่า  เรื่องนี้คงต้องมีการปรับปรุงและแก้ไขนะครับ

 เร่งแก้ปัญหาความเดือดร้อนของพี่น้องเกษตรกรเป็นการด่วน

                                วันอังคารที่ 19 มีนาคม ก็มีการประชุมคณะรัฐมนตรีตามปกติ  ผมได้ย้ำให้แก้ไขปัญหาเรื่องการชุมนุมเรียกร้องของกลุ่มต่าง ๆ โดยเฉพาะอย่างยิ่งปัญหาความยากจน  ปัญหาความเดือดร้อนของพี่น้องเกษตรกรในเชิงโครงสร้างนั้นซึ่งจะต้องแก้ไข  ซึ่งการแก้ไขทางโครงสร้างนั้นจะนำผลต่อการแก้ไขปัญหาหลายอย่างพร้อม ๆ กันในหลายจุด   แต่ปัญหาเฉพาะจุดนั้นก็เป็นอีกระดับหนึ่ง  ปัญหาเชิงโครงสร้างจะต้องแก้กฎหมายแก้ระเบียบก็จะต้องรีบทำ  และสิ่งไหนที่เป็นความผิดพลาดที่รัฐบาลจะต้องชดเชยก็ว่ากันไป  อาจจะเป็นการให้ถือครองที่ดิน  การแก้ปัญหาราคาพืชผล  การแก้ปัญหาเรื่องของสัญชาติ อันนี้ก็จะต้องรีบแก้ไขกันโดยด่วนนะครับ ก็ต้องเรียนพี่น้องประชาชนที่เดือดร้อนว่า  รัฐบาลไม่ได้นิ่งนอนใจแต่กระบวนการนั้น ระบบราชการ  ระบบการแก้กฎหมาย  มันต้องใช้เวลา  คงไม่ได้เป็นเรื่องที่เรานิ่งนอนใจ  อย่างไรก็แล้วแต่  ผมก็เร่งรัดทุกฝ่ายที่จะต้องทำต่อ ทำด้วยความจริงใจเพราะว่าปัญหาคนจนนั้นเป็นปัญหาที่เราต้องเห็นใจและต้องแก้ให้เร็วที่สุด   แต่พี่น้องก็ต้องเข้าใจว่ากระบวนการ  ระบบราชการนั้น ไม่เอื้ออำนวยให้ทำทุกอย่างได้รวดเร็วทันที  เพราะบางครั้งกฎหมายก็ล้าสมัยก็คงต้องแก้กันแต่ต้องใช้เวลา 

อนุมัติเงินอีก  504 ล้านบาท เพื่อใช้ในการฟื้นฟูสมรรถภาพผู้ติดยาเสพติด 

                                คณะรัฐมนตรีก็ได้อนุมัติเงินอีก  504 ล้านบาท เพื่อใช้ในการฟื้นฟูสมรรถภาพผู้ติดยาเสพติด  ซึ่งอาจจะฟื้นฟูได้ประมาณหมื่นกว่าราย   ขณะนี้เป็นหน้าที่ของกระทรวงสาธารณสุข  กระทรวงยุติธรรม  กระทรวงกลาโหม  กระทรวงมหาดไทย  ก็ช่วยกันทำอยู่   คงจะต้องเร่งฟื้นฟูผู้ที่ติดยา  ถ้าเอาไปติดคุกก็คงไม่เกิดประโยชน์อะไร  เอามาฟื้นฟูให้เขาหายดีกว่า   ก็ต้องเร่งทำเรื่องนี้เป็นพิเศษเพราะกฎหมายฟื้นฟูสมรรถภาพผู้ติดยาเสพติดก็จะออกมาแล้ว  ก็เลยได้ผ่านเงินก้อนนี้ไปนะครับ  นอกจากนั้นก็มีอีกหลายเรื่องครับ  บังเอิญผมเดินทางอยู่ก็จำไม่ได้แล้วครับว่าในการประชุมคณะรัฐมนตรีมีเรื่องอะไรอีกบ้าง ก็ขอเล่าเรื่องประชุมคณะรัฐมนตรีให้พี่น้องฟังเท่านี้ก่อน 

รัฐบาลพร้อมรับฟังความคิดเห็นในช่วงทดลองใช้ตะแกรงที่กั้นระหว่างที่นั่งผู้โดยสารกับคนขับรถแท็กซี่  

                                อีกเรื่องหนึ่งที่อยากจะเรียนกับพี่น้อง  คนขับรถแท็กซี่ครับ  ก็มีเรื่องเกี่ยวกับแท็กซี่จะต้องคุยกัน 3-4  เรื่อง   เรื่องแรกอาจจะสับสนกันนิดหนึ่งเกี่ยวกับเรื่องตะแกรงที่กั้นระหว่างที่นั่งผู้โดยสารกับคนขับรถ  ซึ่งเรื่องนี้ก็เป็นเรื่องที่เกิดจากแนวคิดของการที่มีอาชญากรรมเกิดขึ้น  อันเกิดจากการปล้นแท็กซี่บ้าง   แท็กซี่ปล้นผู้โดยสารบ้าง  ข่มขืนผู้โดยสารบ้าง   มันมีคดีอยู่นะครับ  ซึ่งปี  2544  มีถึง 80 คดี  จับได้ 47 คดี  ก็เลยทำให้ตำรวจไปดูตัวอย่างจากต่างประเทศเช่น จีน ไต้หวัน  อังกฤษ  ว่าเขาทำกันอย่างไร  ก็ปรากฏว่ามีตะแกรงที่เขาใช้กันอยู่  ก็มาลองทำในประเทศ   ตะแกรงนี้ถ้าเป็นโลหะก็ประมาณ 500 บาท  ถ้าเป็นวัสดุโปร่งใสก็ประมาณ 1,000 บาท  เพราะฉะนั้น  ก็จะใช้เงินระหว่าง 500-1,000 บาท  แต่ว่าเรื่องนี้ต้องบอกพี่น้องที่ขับรถแท็กซี่ว่า  ยังเป็นช่วงของการทำด้วยความสมัครใจ  ยังไม่ได้บังคับ  ถ้าสมัครใจก็ลองทำดู   เราก็อยากจะฟังความคิดเห็นจากประชาชนผู้ใช้บริการ และฟังความคิดเห็นจากคนขับรถแท็กซี่   ก็จะได้ดูว่าทดลองใช้แล้วเป็นอย่างไร  เหมาะสมไม่เหมาะสมอย่างไร  ยังไม่ได้บังคับเลย  อันนี้ก็เป็นเรื่องของการสมัครใจอยู่  ต้องเรียนให้พี่น้องทราบนะครับ จะได้ไม่สับสน

เชิญชวนอาสาสมัครรถแท็กซี่หันมาใช้แก๊สธรรมชาติแทนแก๊สเหลว

                                เรื่องที่สองก็คือ  ทางรัฐบาลโดยความร่วมมือระหว่างการปิโตรเลียมแห่งประเทศไทย (ปตท.) กับสำนักงานนโยบายพลังงานแห่งชาติ (สพช.)  ได้ลงทุนประมาณ  50  ล้านบาทเพื่อที่จะเชิญชวนอาสาสมัครของแท็กซี่ที่จะปรับระบบมาใช้แก๊สธรรมชาติ ไม่ใช่แก๊สเหลวแบบที่ทุกวันนี้ใช้กัน  ก็จะรับสมัคร 1,000 คันจะใช้เงินประมาณ  50 ล้านบาท   ทั้งนี้  ในอนาคตเราอยากเห็นการใช้แก๊สธรรมชาติซึ่งเรามีอยู่มากมายในประเทศไทยเรา  แทนการนำเข้าน้ำมันเบนซินบ้าง  น้ำมันดีเซลบ้างจากต่างประเทศ   ก็เป็นทั้งการประหยัดเงินและทำให้สิ่งแวดล้อมดีขึ้นด้วย  และพี่น้องรถแท็กซี่ก็จะประหยัดค่าน้ำมัน  การใช้แก๊สก็จะลดค่าใช้จ่ายจากน้ำมันไปเยอะพอสมควรทีเดียวนะครับ   อันนี้ก็เป็นการเชิญชวนของสำนักงานนโยบายพลังงานแห่งชาติและการปิโตรเลียมแห่งประเทศไทย

ผ่อนผันให้รถแท็กซี่ที่จดทะเบียนก่อนวันที่  26 ก.พ. 40 เลื่อนการติดตั้งวิทยุสื่อสารออกไปก่อน

                                เรื่องที่จะเรียนอีกเรื่องหนึ่งก็คือ  รัฐบาลได้ผ่อนผันให้รถที่จดทะเบียนก่อนวันที่  26 กุมภาพันธ์  2540 ซึ่งมีประมาณ 18,000 คันนั้น  ที่เดิมทีเดียวบอกว่าจะต้องติดตั้งวิทยุสื่อสาร  ก็ได้ผ่อนผันชะลอการบังคับใช้ออกไป   เพราะว่าไม่อย่างนั้นแท็กซี่คันหนึ่งจะต้องลงทุนประมาณ 27,000 บาท  เพื่อติดวิทยุ  และการใช้ประโยชน์ตรงนี้น้อยมาก  ก็เลยจะขอผ่อนผันไปก่อน   ทั้ง 3 เรื่องก็เป็นข่าวที่น่าจะเป็นประโยชน์กับพี่น้องคนขับรถแท็กซี่ 

มีการจ้างคนนั่งรถแท็กซี่ปล่อยข่าวไม่ดีเกี่ยวกับนายกรัฐมนตรี

ผมก็เลยจะถือโอกาสนี้ฝากกับพี่น้องคนขับรถแท็กซี่อีกเรื่องหนึ่งนะครับ   ช่วงนี้มีวิชามารเกิดขึ้น  มีการจ้างคนนั่งรถแท็กซี่ และไปเที่ยวปล่อยข่าวเกี่ยวกับตัวผมต่าง ๆ นานา  ก็เป็นข่าวที่ไม่ค่อยเป็นมงคลเป็นส่วนใหญ่   พี่น้องแท็กซี่ก็อย่าตกเป็นเหยื่อ   เพราะตอนนี้วิชามารตรงนี้กำลังเกิดขึ้น   ใบปลิวก็มีอะไรก็มี  วิชามารนี้ตอนนี้น่าจะไม่เกิดผลดีต่อประเทศชาติ   ถามว่าผมจะหวั่นไหวมั๊ย  ผมคงไม่หวั่นไหวแต่ว่ามันน่าจะเสียหายกับประเทศชาติ  โดยฐานะที่คนที่เป็นนายกรัฐมนตรีของประเทศนั้นถูกปล่อยข่าวลือต่าง ๆ นานา สารพัดจากวิชามาร  ซึ่งอันนี้ไม่น่าจะเกิดผลดีต่อประเทศชาติ และก็ไม่เกิดผลดีต่อใครทั้งสิ้น       นะครับกับการกระทำอย่างนี้  ขณะนี้ได้มีการจ้างคนขึ้นรถแท็กซี่มาก   ก็เรียนพี่น้องคนขับรถแท็กซี่ได้เข้าใจด้วยว่า  เรื่องนี้เป็นเรื่องที่ไม่เหมาะสมนะครับ

 วันศุกร์หน้าจะพบกับนักลงทุนจากญี่ปุ่น

                                สัปดาห์หน้าก็คงมีภารกิจที่สำคัญพอสมควรนะครับ   จะมีนักลงทุนจากญี่ปุ่นซึ่งเป็นสมาคมของเขาคือเคดันเรน  จะมาเมืองไทยจะมาเยี่ยมผม  ผมเลยถือโอกาสว่าผมขอเลี้ยงอาหารเช้าเขา  เพื่อจะได้พูดคุยเกี่ยวกับเรื่องของความเชื่อมั่นในประเทศ   เล่าเรื่องของเศรษฐกิจประเทศให้เขาฟัง  เรื่องของนโยบาย         รัฐบาลในการที่อยากจะให้นักลงทุนที่ไปดูการลงทุนเพื่อสร้างงาน  สร้างรายได้ให้คนไทยที่นี่ได้มาลงทุนเยอะ ๆ   เขาจะมาวันศุกร์ที่  29 มีนาคม 

 จีนส่งเรือบรรทุกสินค้าขนาดใหญ่มาให้ไทย

                                และวันเดียวกันนั้นผมจะไปเป็นประธานพิธีต้อนรับเรือบรรทุกสินค้า ซึ่งตอนที่นายก-         รัฐมนตรีจู  หรงจี  ของประเทศจีนมาเยือนไทยเมื่อปีที่แล้ว  ตอนผมเป็นนายกรัฐมนตรีใหม่ ๆ นะครับ  ผมก็ขอให้เขาส่งเรือแม่เรือขนาดใหญ่มาช่วยประเทศไทยให้สามารถส่งสินค้าโดยตรงจากไทยไปสหรัฐอเมริกา  จากไทยไปยุโรป  โดยไม่ต้องไปถ่ายเรือที่ฮ่องกงหรือสิงคโปร์  ก็จะทำให้การส่งสินค้าของเราเร็วขึ้นประหยัดขึ้น  ปรากฏว่าวันนี้เราจะได้มีการประหยัดค่าขนส่งสินค้าปีหนึ่งหลายพันล้านบาททีเดียวนะครับ  แต่ที่สำคัญคือทำให้เร็วขึ้น ทำให้สินค้าเราไปถึงต่างประเทศเร็วขึ้น  ใช้ระยะเวลาเดินทางสั้นขึ้น  ไม่ต้องไปถ่ายสินค้า  อันนี้ก็เป็นข่าวที่น่าจะเป็นประโยชน์นะครับ 

 ประชุมคณะรัฐมนตรีอย่างไม่เป็นทางการ นอกสถานที่

                                หลังจากนั้นตอนเย็นก็จะเดินทางไปประชุมคณะรัฐมนตรีอย่างไม่เป็นทางการ  นอกสถานที่ ครั้งที่  3 ที่จังหวัดนราธิวาส  ในช่วงวันที่  29-31 มีนาคม  วันนี้ขอกราบเรียนพี่น้องเท่านี้ก่อนนะครับ   ก็ขอขอบคุณมากที่ได้ติดตามรับฟังรายการนี้ตลอดมานะครับ  ขอขอบคุณครับ สวัสดีครับ

-----------------------------------------

ฝ่ายวิเคราะห์ข่าว  สำนักโฆษก

จินตนา/ถอดเทป/พิมพ์