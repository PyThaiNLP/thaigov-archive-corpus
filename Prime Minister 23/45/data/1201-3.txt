คำกล่าวของ พ.ต.ท. ทักษิณ ชินวัตร นายกรัฐมนตรี

ในโอกาสเป็นประธานในพิธีงานเยาวชนสัมพันธ์ ของสำนักงานตำรวจแห่งชาติ

ณ บริเวณลานหน้าหอนาฬิกาประตูใหญ่ ถนนพระราม 1

สนามศุภชลาศัย บริเวณสนามกีฬาแห่งชาติ

เมื่อวันเสาร์ที่ 12 มกราคม 2545  เวลา 09.30 น.

---------------------------------------------

                                ท่านผู้บัญชาการตำรวจนครบาล (พล.ต.ท. อนันต์ ภิรมย์แก้ว) คณะกรรมการอำนวยการ   เยาวชนสัมพันธ์ เด็กและเยาวชนที่รักทุกท่าน

                                ผมมีความยินดีที่ได้มาพบเด็กและเยาวชน โครงการเยาวชนสัมพันธ์ ของกองบัญชาการตำรวจนครบาล สำนักงานตำรวจแห่งชาติ ในวันนี้ โดยเฉพาะอย่างยิ่งในฐานะที่เป็นนายกรัฐมนตรีที่มีเลือดเนื้อเชื้อไขและเติบโตมาจากตำรวจ

                                โครงการเยาวชนสัมพันธ์ที่กองบัญชาการตำรวจนครบาลได้จัดทำขึ้น เพื่อฝึกอบรมเด็กและ  เยาวชนตามแหล่งชุมชนต่างๆ ในเขตกรุงเทพมหานคร นอกจากจะช่วยพัฒนาและปลูกฝังให้เด็กและเยาวชน  เหล่านี้ได้มีระเบียบวินัย มีความสามัคคี รู้จักบำเพ็ญตนให้เป็นประโยชน์แก่สังคม มีความซื่อสัตย์ รู้จักประหยัด อดออม และอดทนต่อสู้กับอุปสรรค รวมทั้งละเว้นจากอบายมุขต่างๆ แล้ว ยังช่วยเสริมสร้างความสัมพันธ์อันดีระหว่างประชาชนกับตำรวจ การทำงานของตำรวจก็จะได้รับความร่วมมือและประสบผลสำเร็จยิ่งๆ ขึ้นด้วย      ผมจึงขอขอบคุณกองบัญชาการตำรวจนครบาล สำนักงานตำรวจแห่งชาติ โดยเฉพาะคณะกรรมการอำนวยการเยาวชนสัมพันธ์ไว้ ณ โอกาสนี้ด้วย

                                รัฐบาลมีนโยบายแน่วแน่ที่จะส่งเสริมและสนับสนุนการพัฒนาเด็กและเยาวชนในทุกๆ ด้าน   รวมทั้งสนับสนุนให้สถาบันครอบครัว ชุมชน หน่วยงานภาครัฐ ภาคเอกชน สถาบันศาสนาและสื่อมวลชน        ได้มีส่วนร่วมในการป้องกันแก้ไขปัญหาและพัฒนาเด็กและเยาวชนด้วย การดำเนินโครงการเยาวชนสัมพันธ์ถือว่าได้มีส่วนช่วยสนับสนุนนโยบายของรัฐบาล และทำให้เด็กและเยาวชนของเราส่วนหนึ่งได้เจริญเติบโตขึ้นเป็นผู้ใหญ่ที่มีคุณภาพ

                                ในโอกาสวันเด็กแห่งชาติปีนี้ ผมได้ส่งความปรารถนาดีไปยังเด็กและเยาวชนทั่วประเทศ     และขอให้ทุกคนได้ยึดถือและปฏิบัติแต่สิ่งที่ดีงาม ซึ่งพ่อแม่ ผู้ปกครอง ครู อาจารย์ และผู้ใหญ่ในสังคม ได้อบรมสั่งสอนไว้ รู้จักพิทักษ์รักษาผลประโยชน์ของชาติ พิจารณาในสิ่งใดที่ปฏิบัติแล้วจะก่อให้เกิดความสุขความเจริญ แก่ตนเองและสังคมโดยส่วนรวม

                                ในปี 2545 นี้ ผมได้มอบคำขวัญให้แก่เด็กและเยาวชนว่า “เรียนให้สนุก เล่นให้มีความรู้        สู่อนาคตที่สดใส” เพื่อให้ทุกคนได้ยึดถือเป็นแนวทางในการปฏิบัติเพื่อความเจริญรุ่งเรืองแก่ชีวิต และความสำเร็จในการศึกษาเล่าเรียนสืบต่อไป

                                ทุกวันนี้อาจกล่าวได้ว่าเด็กและเยาวชนของเรากำลังตกอยู่ในอันตรายรอบด้าน ดังจะเห็นได้จากข่าวความรุนแรงที่เกิดขึ้นแก่เด็กและเยาวชนตามสื่อมวลชนเสมอๆ มีภยันตรายจากยาเสพติดและภัยจากความคิดที่ทำให้เด็กและเยาวชนจำนวนไม่น้อยหลงผิด การป้องกันและแก้ไขปัญหาดังกล่าว นอกจากเด็กและเยาวชน     จะต้องมีความรู้ ความเข้าใจ และตั้งใจที่จะป้องกันปัญหาต่างๆ ด้วยแล้ว ผมขอให้พ่อแม่ ผู้ปกครอง ชุมชน     และสังคม ช่วยกันดูแลเอาใจใส่เลี้ยงดูเด็กและเยาวชนของเราด้วยความรัก ความอบอุ่น และความเมตตา      เพื่อจะได้เป็นภูมิคุ้มกันให้เด็กและเยาวชนของเรามีความเข้มแข็ง พร้อมที่จะเผชิญกับปัญหาและอุปสรรคต่างๆ ด้วยความมั่นใจ

                                ในโอกาสนี้ ผมขออาราธนาคุณพระศรีรัตนตรัย และอำนาจศักดิ์สิทธิ์ในสากล อีกทั้งพระบารมีแห่งพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินีนาถ โปรดดลบันดาลประทานพรให้ เยาวชนสัมพันธ์ ตลอดทั้งผู้ที่มีส่วนเกี่ยวข้องทุกคน ประสบแต่ความสุข ความเจริญ พร้อมด้วยพลังกาย พลังใจ และสติปัญญา เพื่อความสำเร็จในชีวิต การศึกษา และหน้าที่การงาน กับขอให้โครงการเยาวชนสัมพันธ์ของ    กองบัญชาการตำรวจนครบาลมีความเจริญก้าวหน้า บรรลุผลสำเร็จตามเจตจำนงทุกประการตลอดไป สวัสดีครับ

------------------------------------------------

ฝ่ายประชาสัมพันธ์และเผยแพร่ สำนักโฆษก

อภิญญา ตันติรังสี /ถอดเทป/พิมพ์

ดวงฤดี รัตนโอฬาร /ตรวจ