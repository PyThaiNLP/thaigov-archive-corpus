คำกล่าวของ พ.ต.ท. ทักษิณ ชินวัตร นายกรัฐมนตรี
ในพิธีเปิดสำนักงานโครงการพัฒนาเกาะช้างและพื้นที่ใกล้เคียง

ณ อุทยานแห่งชาติหมู่เกาะช้าง จังหวัดตราด

วันอาทิตย์ที่ 23 มิถุนายน 2545  เวลา 08.40 น.

----------------------------------

ประธานคณะกรรมการเฉพาะกิจเพื่อศึกษารูปแบบกลไกการบริหารจัดการการท่องเที่ยวเกาะช้างและพื้นที่ใกล้เคียงอย่างยั่งยืน (กบช.) และกรรมการทุกท่าน
พี่น้องประชาชนชาวเกาะช้างทุกๆ ท่าน

                                พี่น้องประชาชนชาวเกาะช้างที่ได้มองเห็นความสำคัญในการพัฒนาเกาะช้างเช่นเดียวกับ   รัฐบาล ความจริงแล้ว ผมไม่เคยรู้จักเกาะช้าง และครั้งนี้เป็นครั้งแรกที่มา แต่ได้ยินกิตติศัพท์  ของเกาะช้าง และรู้ว่ายังมีความงามตามธรรมชาติหลงเหลืออยู่มาก จะมีเสียหายไปเพียงเล็กน้อย และพื้นที่ส่วนใหญ่เป็นของกรมป่าไม้ คือ อุทยานแห่งชาติ และที่ราชพัสดุ ที่ดินของประชาชนยังคงมีไม่มาก จึงคิดว่าทำไมประเทศไทยมีแต่ภูเก็ตที่เดียว และภูเก็ตวันนี้เป็นที่เลื่องลือ มีชื่อเสียง และเป็นภาพพจน์ของ    ประเทศไทย ซึ่งทำรายได้ในการท่องเที่ยวมากพอสมควร ถ้ามีภูเก็ตที่เดียวและใช้จนสึกหรอ ต่อไป        จะหมดไป เพราะฉะนั้น ผมจึงคิดว่าเกาะที่ใหญ่เป็นที่สองรองจากภูเก็ตคือเกาะช้าง ทำให้อยากพัฒนา     เมื่อมาเป็นรัฐบาลจึงเกิดความคิดว่า ทำอย่างไรจึงจะพัฒนาเกาะช้างให้ได้ ผมได้ปรึกษากับท่านประธาน กบช. คือ ดร. ปลอดประสพ สุรัสวดี และอีกหลายคน จึงได้ตั้งทีมงาน คือ คณะกรรมการชุดนี้ขึ้นมา

                                ผมต้องขอขอบคุณ และประจักษ์ว่า ข้าราชการไทยนั้นเป็นผู้มีความรู้ความสามารถมาก แต่ว่า ไม่ถูกท้าทายความสามารถ และเมื่อท้าทายความสามารถ ก็สามารถทำงานร่วมกันได้อย่างดี สิ่งที่   เกิดขึ้นคงประจักษ์ว่า ฝ่ายการเมืองเข้าไปมีส่วนร่วมน้อยมาก เพียงแค่ให้นโยบายและคอยสนับสนุน สำหรับการทำงานทั้งหมดเป็นฝ่ายข้าราชการประจำ ซึ่งตั้งเป็นหน่วยเฉพาะกิจขึ้นมา เพื่อแก้ไขปัญหาโดยตรง ปรากฏว่ามีความก้าวหน้ารวดเร็วมาก ซึ่งรัฐบาลมองเห็นว่า การทำงานแบบนี้จะช่วยแก้ไขปัญหาได้

                                ก่อนอื่นต้องขอขอบคุณพี่น้องชาวเกาะช้างที่ให้ความร่วมมือ และคงต้องให้ความร่วมมือตลอดไป เพราะที่นี่คือ ที่เกิด ที่อยู่ และที่ทำมาหากินของพวกท่าน เราจะทำอย่างไรจึงจะรักษาสิ่งที่มีคุณค่าเอาไว้ หรือที่ภาษาอังกฤษเรียกว่า “ Nature is treasure ” ซึ่งหมายถึง “ธรรมชาติคือทรัพย์สมบัติ        อันยิ่งใหญ่” ฉะนั้นธรรมชาติต้องถูกรักษาไว้ ดังนั้น การพัฒนาก็ต้องทำ ธรรมชาติก็ต้องรักษา ทั้งสองอย่างต้องทำควบคู่กันไป ท่านทั้งหลายที่อยู่ที่นี่ ท่านรักษาไว้เท่าไร นั่นคือมรดกของลูกหลานท่านเท่านั้น และ   จะเก็บสิ่งเหล่านี้ไว้ให้เป็นที่ประทับใจของคนมาเยือน ซึ่งคนมาเยือนจะมีการใช้จ่าย ทำให้เกิดการพัฒนาขึ้น เกิดรายได้ เกิดการจ้างงาน นั่นคือจะทำให้คนเกาะช้างได้เกิดการพัฒนา ฉะนั้นเราจึงให้มีการพัฒนาแบบ  ไม่ทิ้งคนท้องถิ่น คนในท้องถิ่นจะต้องมีส่วนร่วม

                                ในอดีตนั้น การพัฒนาบุกเข้าไปที่ไหน คนท้องถิ่นจะถูกละเลย แล้วในที่สุดคนท้องถิ่นเองกลับอยู่ไม่ได้ แต่ที่นี่จะเป็นที่แห่งแรกที่จะให้คนท้องถิ่นได้มีส่วนร่วม ร่วมเป็นเจ้าของ ร่วมคิด ร่วมทำ    และร่วมมีบทบาท เพื่อที่จะทำให้เกาะช้าง ซึ่งเป็นที่อยู่ของท่านนั้น เป็นสถานที่ที่คนทั้งโลกอยากมาเยือน อยากมามีความสุข เมื่อเขามีความสุขกลับไป ก็จะเป็นสิ่งสร้างชื่อเสียง เป็นภาพพจน์ของประเทศ และ   เป็นรายได้ของท่านต่อไป

                                จากข้อเสนอของคณะกรรมการชุดนี้ ทำให้ผมได้นโยบายจากการประชุมคณะรัฐมนตรี  เมื่อวานนี้ว่า คงจะต้องมีองค์กรมหาชนอิสระตามกฎหมายที่อนุญาตให้จัดตั้งได้ง่ายและรวดเร็ว เพื่อที่จะให้เป็นองค์กรที่ใช้สำหรับการพัฒนาแหล่งท่องเที่ยว และรักษาแหล่งท่องเที่ยวให้อยู่ในสภาพที่ดีตลอดไป เพราะว่าการท่องเที่ยวจะเป็นรายได้ที่สำคัญของประเทศเรา คณะกรรมการชุดนี้ทำให้ผมกล้าที่จะตัดสินใจ  ที่จะจัดตั้งองค์กรนี้ขึ้นมา เพราะเป็นตัวอย่างในการทำงานมาแล้ว ผมขอฝากความหวังขององค์กรใหม่     ให้ท่านทั้งหลายช่วยกันกำหนดแนวทางเพื่อให้เป็นองค์กรที่สามารถสร้างแหล่งท่องเที่ยวให้เป็นสินทรัพย์ของประเทศที่จะทำรายได้ให้กับประเทศ ให้พี่น้องประชาชนต่อไป และที่สำคัญองค์กรนี้ท่านทั้งหลายจะต้อง     ดูแลจนแข็งแรง โดยจะทดลองทำที่เกาะช้างเป็นแห่งแรก ผมจึงไม่ให้ตั้งชื่อองค์กรเกี่ยวกับเกาะช้าง      เพราะจะให้ทำทั้งประเทศ แต่เกาะช้างเป็นที่แรก เพราะฉะนั้น การลองผิดลองถูก การปรับปรุงการบริหาร  ให้มีประสิทธิภาพ การวางระบบจะถูกวางที่นี่ เพราะที่นี่เป็นตัวอย่างของการพัฒนาที่ครบวงจร              นำความเจริญมาผสมกับธรรมชาติ การรักษาสิ่งแวดล้อม ทุกอย่างครบหมด พอที่นี่ทำสำเร็จ ก็จะเป็น    บทเรียน แม้กระทั่งการผังเมืองก็ต้องทำใหม่ ที่นี่จะเป็นบทเรียนที่ดีของการพัฒนาแหล่งท่องเที่ยวที่ยั่งยืน

                                ผมขอขอบคุณคณะกรรมการ โดยเฉพาะท่านประธาน กบช. ซึ่งใช้หมวกสองใบ         คือใช้ความเป็นอธิบดีกรมป่าไม้ได้มอบทรัพย์สินที่ป่าไม้ใช้สำหรับทำงานมาให้คณะกรรมการนี้ทำงาน      ซึ่งความจริงแล้วเราถือว่าเป็นเรื่องของประเทศด้วยกันทั้งนั้น เพราะฉะนั้น ทุกหน่วยงานถือว่าต้องทำงาน   ให้ประเทศ ในเมื่อวันนี้ เรื่องนี้เป็นภาระเร่งด่วน ต้องเสียสละ และจะทำให้เกาะช้างของเราจะเป็นที่น่า    ท่องเที่ยว มีความปลอดภัย มีความงาม นักท่องเที่ยวมาแล้วมีความสุข ผมมาวันนี้ก็มีความสุขเป็นการมาครั้งแรก ถึงแม้ว่าจะไม่ได้เที่ยวที่ไหน อยู่แต่ในห้องประชุม แต่ก็มีความสุขที่จะได้สร้างให้เกาะช้างนั้นเป็นสถานที่ท่องเที่ยวที่สำคัญของคนทั้งโลก เพื่อประเทศไทย ขอขอบคุณอีกครั้ง สวัสดีครับ

--------------------------------

ฝ่ายประชาสัมพันธ์และเผยแพร่ สำนักโฆษก

อภิญญา ตันติรังสี /ถอดเทป/พิมพ์

ดวงฤดี รัตนโอฬาร /ตรวจ