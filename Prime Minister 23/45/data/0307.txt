คำกล่าวของ พ.ต.ท.ทักษิณ  ชินวัตร นายกรัฐมนตรี

ในโอกาสที่เยาวชนไทยจากสหรัฐอเมริกาพร้อมผู้ปกครอง จำนวน 162 คน

ในโครงการเยาวชนไทยในสหรัฐอเมริกา เยือนแผ่นดินแม่ ครั้งที่ 4

เข้าเยี่ยมคารวะ

ณ ตึกสันติไมตรี ทำเนียบรัฐบาล

วันพุธที่ 3 กรกฎาคม 2545 เวลา 13.30 น.

 

------------------------------------------

 

ท่านกงสุลใหญ่ประจำนครลอสแอนเจอลิส

ท่านประธานคณะกรรมการที่ปรึกษาโครงการเยาวชนไทยในสหรัฐอเมริกาเยือนแผ่นดินแม่
ท่านผู้ปกครองและเยาวชนไทยจากสหรัฐอเมริกาที่รักทุกท่าน

                                ในนามของรัฐบาล  ผมมีความยินดีเป็นอย่างยิ่ง   ที่ได้มีโอกาสต้อนรับพี่น้องคนไทยและสายเลือดไทยที่อยู่ในสหรัฐอเมริกา  ซึ่งเดินทางกลับมาเยือนประเทศไทย  ตามโครงการเยาวชนไทยในสหรัฐอเมริกาเยือนแผ่นดินแม่ครั้งที่ 4 ในวันนี้  นับว่าเป็นครั้งแรกที่รัฐบาลผมเองได้ต้อนรับเยาวชนไทยตามโครงการนี้ซึ่งจัดเป็นครั้งที่ 4  คนไทยที่เดินทางไปอาศัยอยู่ในต่างประเทศรวมทั้งในประเทศสหรัฐอเมริกา  ไม่ว่าด้วยเหตุผลความจำเป็นใด ๆ เช่น  เหตุผลด้านการงาน ด้านอาชีพ ด้านการศึกษา  หรือเหตุผลอื่น  คนเหล่านี้ไม่ว่าจะไปอยู่ใกล้หรือไกลแค่ไหน  แต่ทุกคนก็ยังถือว่าเป็นคนไทยเพราะมีสายเลือดไทย  และยังมีความรักความผูกพันกับบ้านเมืองไทยอยู่เสมอ   ดังนั้นทุกคนจึงเปรียบเสมือนเป็นตัวแทนคนไทยที่ไปอยู่ในต่างประเทศ 

                                ผมต้องขอขอบคุณคณะกรรมการ ฯ ที่ได้เชิญชวนให้พี่น้องคนไทยได้พาลูกหลาน  ซึ่งหลายคนอาจจะยังไม่เคยมาเมืองไทย  ทั้ง ๆ ที่เป็นคนไทยไปเกิดที่แผ่นดินโน้น  บางคนก็อาจจะเคยกลับมาแล้ว  และมาครั้งนี้ก็ยังมาเพื่อแสดงศิลปะวัฒนธรรมที่ได้เรียนรู้  และได้มาดูสถานที่สำคัญ ๆ ของประเทศไทย  ซึ่งผมเองต้องเรียนว่าความสำเร็จของคนไทยในชีวิตส่วนใหญ่  ส่วนหนึ่งที่เป็นหัวใจสำคัญคือความกตัญญู  เพราะเรื่องนี้คนไทยมีเหนือกว่าหลาย ๆ ประเทศ  ความกตัญญูที่สำคัญที่สุดคือต่อพ่อแม่ที่เลี้ยงดูเรามา  ให้กำเนิดเรามา  ความกตัญญูที่สำคัญยิ่งไปกว่านั้นคือความกตัญญูต่อแผ่นดินเกิด  คือบ้านเกิดเมืองนอนของเรา  ซึ่งตัวผมเองได้อาสาเข้ามาทำงานการเมืองก็ด้วยจิตสำนึกของความกตัญญูต่อแผ่นดินว่า  อย่างน้อย ๆ แผ่นดินไทยนี้ให้เราเกิดมา   เราได้ทำมาหากิน  ได้สร้างอนาคตของเราและลูกหลานในแผ่นดินนี้  เพราะฉะนั้นก็ต้องอาสามาทำงานรับใช้แผ่นดิน   เหมือนกันกับท่านทั้งหลายที่ไปอยู่ต่างประเทศ   มีลูกมีหลานอยู่ต่างประเทศ  แล้วยังรักและผูกพันต่อแผ่นดินไทยนั้นถือว่าเป็นกุศลจิตที่ยิ่งใหญ่  ซึ่งผมต้องขอขอบคุณและอยากให้มาบ่อย ๆ โดยเฉพาะลูกหลาน  ยิ่งพอเขาโตแล้วผมอยากให้เขาได้กลับมาเยี่ยมเมืองไทยบ้าง  เขาจะเรียนหนังสือ จะทำงานอยู่ที่โน่นก็ไม่เป็นไร      แต่อย่างน้อย ๆ ก็เพื่อความผูกพันที่มีอยู่ต่อประเทศไทยนี้ต้องอย่าให้ขาดหายไป 

                                วันนี้ประเทศไทยกำลังต้องการคนเก่ง ๆ คนดี ๆ คนที่มีความรู้ที่หลากหลายมาช่วยประเทศไทย  ตัวผมเองถึงแม้ว่าจะเรียนหนังสือมามาก  แต่ผมก็ยังไม่เชื่อว่าผมจะเข้าใจเด็กรุ่นใหม่  หรือเข้าใจวิวัฒนาการของโลกใหม่ได้ดีพอ  ผมยังต้องการเด็กรุ่นใหม่  คนที่มีความเข้าใจในวิวัฒนาการของโลกใหม่ ๆ มาช่วยกันคิด  เพื่อให้ประเทศไทยเรานั้นมีความเจริญก้าวหน้าทันกับประเทศอื่นเขา   วันนี้รัฐบาลกำลังอยู่ระหว่างการเปลี่ยนแปลงหลาย ๆ อย่างที่ไม่เคยเปลี่ยนแปลง   เรื่องที่สำคัญเรื่องหนึ่งก็คือการปฏิรูประบบราชการ  ซึ่งทำครั้งสุดท้ายเมื่อ 110 ปีที่แล้ว  ตอนสมัยในหลวงรัชกาลที่ 5 และวันนี้เป็นอีกครั้งหนึ่งที่เพิ่งทำ  ซึ่งต้องอาศัยความร่วมมือมากมาย  แต่แค่นี้เป็นเพียงแค่เริ่มต้น  ยังต้องทำอีกมาก

                                  ผมได้มีโครงการหนึ่งที่ให้ท่านรองนายกรัฐมนตรี กร  ทัพพะรังสี  ได้ไปทำ Ground Work ให้ผม  คือการดึงเยาวชนที่เป็นคนเก่ง  พวก The best and the brightest ทั้งหลาย  เข้ามาร่วมคิดร่วมกำหนดนโยบายแนวทางในการพัฒนาประเทศ  ซึ่งก็อาจจะช่วยได้หลายรูปแบบ  บางคนอาจจะมาเต็มเวลา  บางคนอาจจะบางเวลา  วันนี้เมื่อเช้าผมอ่านหนังสือบางกอกโพสต์   พบว่ามีเด็กที่อยู่ในประเทศไทยคนหนึ่ง  ผมไม่แน่ใจว่าเป็นคนอินเดีย  แต่ไม่รู้ว่าเป็นคนอินเดียที่เป็นคนไทยหรือยัง หรือมาอยู่ประเทศไทย  มีลูกชายวัย 5 ขวบ  ส่งไปประกวดได้รางวัล  MOUS คือ Microsoft office user specialist  ทำเว็บเขียนเว็บเองได้ตั้งแต่ 2 ขวบ  แสดงให้เห็นว่าเด็กนี้อยู่ที่โอกาสและความมานะขยันหมั่นเพียร  จึงจะพัฒนาตัวเอง 

                                เยาวชนทั้งหลายที่ไปเติบโตที่อเมริกา  ท่านมีโอกาสที่ได้เรียนรู้  ได้อยู่ใกล้กับสิ่งที่กำลังพัฒนา  เพราะฉะนั้นถ้าท่านมีความมานะขยันหมั่นเพียร  มีความรัก กตัญญูต่อพ่อแม่  และผูกพันต่อความเป็นประเทศไทยของเรา  ผมเชื่อว่าท่านจะเป็นคนซึ่งมีความสามารถ  และเด็กในเอเชียนั้นเป็นเด็กที่หัวดีและมีความอดทนสูง  ผมหวังว่าซักวันหนึ่งผมจะเห็นเด็กไทยที่ไปเติบโตในอเมริกามีโอกาสได้เป็นผู้ว่าการรัฐ ฯ มีโอกาสได้เป็นสมาชิกสภาผู้แทนราษฎร  หรือเป็นสมาชิกวุฒิสภา  คงไม่หวังที่จะเป็นประธานาธิบดี  แต่ว่าอย่างน้อย ๆ คือท่านทั้งหลายมีโอกาส  แต่โอกาสเหล่านั้นอยู่ที่ท่านเอง อยู่ที่ความรักและเคารพเชื่อฟังพ่อแม่  ผมไม่รู้จักไทเกอร์  วูดส์ เป็นการส่วนตัว  แต่ก็พอรู้ประวัติเขาบางอย่าง สิ่งหนึ่งที่เป็นความสำเร็จของไทเกอร์  วูดส์  นอกจากพรสวรรค์ของเขาแล้วคือความที่เขารักและเชื่อฟังแม่ของเขา  เขายังมีความเป็นไทยในหลายอย่างที่แม่ของเขาถ่ายทอดให้  ไม่ว่าจะเป็นการรู้จักการใช้สมาธิ  ถ้าเมื่อมีความเครียดความวิตก  เขาก็จะมีการหยุดเพื่อสร้างสมาธิ  ซึ่งความจำเป็นสำหรับนักกอล์ฟก็คือส่วนหนึ่งของความสำเร็จ  สิ่งเหล่านี้คือแม่ที่เป็นคนไทยสอนเขา

                                 ทางตะวันออกเรามีอะไรดีหลายอย่าง  แต่ทางตะวันตกก็มีอะไรดีหลายอย่าง  ถ้าท่านสามารถเอาสิ่งที่เป็นของดีตะวันออกและของดีตะวันตกมารวมกัน  แล้วเลือกใช้  ท่านจะประสบความสำเร็จในชีวิตอย่างมากมาย   ท่านมีโอกาสดีกว่าคนอื่นอีกหลายคน     แน่นอนว่าหลายคนที่ไปอยู่อเมริกาก็เพราะว่าลู่ทางทำมาหากินที่โน่นอาจจะสะดวก  อาจจะสร้างโอกาสให้ท่านมากกว่าที่ท่านอยู่ที่นี่  เพราะผมเคยไปอยู่อเมริกามาหลายปีในฐานะที่ไปเรียนหนังสือและเคยทำงาน   ไม่ว่าจะเป็นคนขายไก่เคนตั๊กกี้ ฟรายด์ชิคเก้น  ไม่ว่าจะเป็นคนส่งหนังสือพิมพ์  ภรรยาผมเองก็เคยเป็นคนขายของในดีพาร์ทเม้นสโตร์ที่อเมริกา  ขายเบอร์เกอร์คิงส์  นี่เป็นชีวิตปกติและธรรมดาของคนไทยที่ไปอยู่ในต่างประเทศ  โดยเฉพาะพวกหนู ๆ คุณพ่อคุณแม่ก็อาจะต่อสู้ผจญชีวิตกันมา   และวันนี้มีพวกหนู ๆ  เกิดที่อเมริกา  พวกหนู ๆ ก็ต้องมีความเป็นไทยและมีความเป็นอเมริกันพร้อม ๆ กัน  แต่โอกาสในการเรียนรู้ในการพัฒนาตัวเองนั้นมีสูงมาก 

                                ขอเรียนให้ทราบว่าประเทศไทยก็มีโอกาสมาก  สำหรับคนที่เป็นคนอุตสาหะตั้งใจเรียนวันนี้การอยู่ที่ประเทศไทยก็สร้างโอกาสมาก  อยากจะให้หนู ๆ ไปเรียนหนังสือให้เก่ง  เรียนให้ดีและหมั่นมาเยือนเมืองไทยบ้าง  เข้าใจวัฒนธรรมไทย  ถึงแม้ว่า Global Literacy  บอกว่าคนที่จะมี Global Literacy  นั้นต้องมีความรู้ภาษาอังกฤษ  มีความรู้ทางอินเตอร์เน็ต  เชื่อว่าพวกหนู ๆ ส่วนใหญ่ได้แล้ว  ความรู้อีกสิ่งหนึ่งเขาเรียกว่า              International Culture  เพราะฉะนั้น International Culture  พวกหนู ๆ มีโอกาสมากที่สุดเพราะว่าหนู ๆ เป็นคนไทย  ได้รู้จักวัฒนธรรมไทย  ซึ่งเป็นตัวอย่างของวัฒนธรรมตะวันออก  ถ้าหนู ๆ ไปรู้จักวัฒนธรรมตะวันตกคืออเมริกัน   ซึ่งก็เป็นตัวอย่างของวัฒนธรรมตะวันตก    พวกหนู ๆ ได้เปรียบที่มี Global Literacy สูงกว่าหลาย ๆ คน  เพราะฉะนั้นโอกาสเหล่านี้เกิดขึ้น   เพราะมีในประเทศไทยมาก 

                                ถ้าหากว่าพวกหนู ๆ โตขึ้นแล้วจะกลับมาทำงานที่ประเทศไทย  หรืออยากจะให้ความรู้ความสามารถมาช่วยเหลือคนไทยเพื่อนร่วมชาติของเรา  เช่น  มาสอนหนังสือในวันหยุด   ซึ่งตอนนี้ทางรัฐบาลจะมีโครงการที่จะเชิญชวนคนไทยที่อยากจะกลับมาประเทศไทย  มาสอนหนังสือ  เราก็จะมีโปรแกรมให้สอนหนังสือ  เป็นหมอจะมารักษา  มาตรวจโรคให้กับคนซึ่งด้อยโอกาส  คนชนบท  ก็จะเปิดโอกาสให้     ผมต้องการให้คนไทยทุกคนภูมิใจว่าอย่างน้อย ๆ ถึงแม้ว่าจะได้ไปสร้างเนื้อสร้างตัว  มีความเจริญอยู่ในต่างแดน  ก็จะได้มีโอกาสได้กลับมาทำอะไรให้แผ่นดินไทยบ้าง  เพื่อเป็นการตอบแทนบุญคุณแผ่นดินเกิด   เพื่อเป็นการแสดงความจงรักภักดีต่อพระบาทสมเด็จพระเจ้าอยู่หัวและสมเด็จพระนางเจ้าพระบรมราชินีนาถ  ที่ได้ทรงงานมาโดยตลอดเพื่อคนไทยทั้งแผ่นดิน  สิ่งเหล่านี้ก็จะเกิดขึ้นในประเทศไทย 

                                ผมต้องขอขอบคุณอีกครั้งหนึ่งสำหรับกรรมการ  ส่วนราชการที่ช่วยเหลือให้โครงการนี้ประสบผลสำเร็จและมีความดีมาอย่างต่อเนื่อง  ขอขอบคุณผู้ปกครองทุกท่าน  ทั้งที่เป็นคนไทยและเป็นเขยหรือสะใภ้ไทย  ผู้ปกครองซึ่งเป็นคนไทย  และได้กลับมาเยี่ยมแผ่นดินไทย  หลายคนอาจจะพบรักกันที่ประเทศไทยและไปอยู่ด้วยกันที่อเมริกา   หรือหลายคนอาจจะพบรักกันที่อเมริกาก็ตาม  แต่อย่างน้อย ๆ มีความผูกพันต่อแผ่นดินไทยแล้วมาเยี่ยมเยียนคนไทย  ขอขอบคุณหนู ๆ ที่วัยขนาดนี้บางทีก็อยากจะไปไหนกันเองสบาย ๆ ตามประสาวัยรุ่น  แต่ก็ยังมากับคุณพ่อคุณแม่  มาเยี่ยมแผ่นดินไทย    ในนามของรัฐบาลไทยขอขอบคุณและยินดีต้อนรับ  ขอให้โครงการนี้ประสบความสำเร็จและมีความก้าวหน้าอย่างต่อเนื่อง  ในโอกาสนี้ผมขออาราธนาคุณพระศรีรัตนตรัยและอำนาจศักดิ์สิทธิ์ทั้งหลายที่ท่านเคารพนับถือ  จงดลบันดาลให้ทุกท่านมีความสุขตลอดไปครับ

                                                                                --------------------------------------- 

 

                                                                                                                ฝ่ายประชาสัมพันธ์และเผยแพร่  สำนักโฆษก

                                                                                                                วิมลมาส  รัตนมณี / ถอดเทป / พิมพ์

                                                                                                                ดวงฤดี  รัตนโอฬาร / ตรวจ