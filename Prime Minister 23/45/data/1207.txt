คำกล่าวของ พ.ต.ท. ทักษิณ ชินวัตร นายกรัฐมนตรี

ในโอกาสเป็นประธานในพิธีเปิดมหกรรมแห่งการลงทุนในหลักทรัพย์ ปี 2545

“SET in the City”  ตลาดหุ้นใกล้ตัวคุณ
ณ ห้องเพลนารีฮอลล์ ศูนย์การประชุมแห่งชาติสิริกิติ์

วันศุกร์ที่ 12 กรกฎาคม 2545  เวลา 10.40 น.

-----------------------------------

รองนายกรัฐมนตรี

รัฐมนตรี

ประธานตลาดหลักทรัพย์แห่งประเทศไทย

ผู้อำนวยการวารสารการเงินการธนาคาร

ผู้บริหารบริษัทหลักทรัพย์และกองทุนรวม

นักลงทุน และ
ผู้มีเกียรติที่เคารพรักทุกท่าน

                            ผมรู้สึกยินดีและเป็นเกียรติเป็นอย่างยิ่ง ที่ได้มาเป็นประธานในการเปิดงานมหกรรม     ส่งเสริมการลงทุนในหลักทรัพย์ ปี 2545 ซึ่งปีนี้เราใช้ theme (แก่น) ว่า “SET in the City” ซึ่งเป็น   มาตรฐานการส่งเสริมการสร้างความเข้าใจสำหรับกลุ่มผู้ลงทุนใหม่ และพัฒนาตลาดทุนของประเทศใน   มิติใหม่ของประเทศไทยในยุคเศรษฐกิจที่มีกำลังมีการฟื้นตัวอย่างมั่นคง เพื่อให้ความรู้ ความเข้าใจกับประชาชน ให้สามารถที่จะนำเงินมาลงทุนในตลาดทุน เพื่อให้ได้ผลตอบแทนมากกว่าการลงทุนในเงินออมทั่วๆ ไป

                            วันนี้ผมคงพูดกับท่านแบบคนที่มีประสบการณ์ในแวดวงตลาดทุน ตั้งแต่เป็นผู้ลงทุนในตลาดหลักทรัพย์ จนถึงเป็นผู้ที่นำบริษัทเข้าตลาดหลักทรัพย์ เป็นผู้ระดมทุนในตลาดหลักทรัพย์   ทั้งการกระจายหุ้น และการออกตราสารหนี้ จนกระทั่งดำรงตำแหน่งนายกรัฐมนตรีมาช่วยกันพัฒนาฟื้นฟูตลาดหลักทรัพย์แห่งประเทศไทย ช่วยกันฟื้นฟูความเชื่อมั่น ฟื้นฟูเศรษฐกิจ และได้เห็นความเจริญและความล้าหลังของประเทศต่างๆ ทั่วโลก เพื่อเล่าสู่กันฟัง ซึ่งอาจจะใช้เวลา ผมพยายามจะพูดให้สั้น เพราะ  แต่ละเรื่องเป็นเรื่องที่น่าสนใจ คราวหน้าจะพูดให้ฟังยาวๆ แต่วันนี้เป็นพิธีเปิดจะพยายามพูดในสิ่งที่อาจจะเป็นประโยชน์กับท่านทั้งหลายที่อยู่ในที่นี้

                            หลักในการสร้างตลาดหลักทรัพย์ที่มั่นคงได้นั้น คือบุคคลที่อยู่ในแวดวงนั้นจะต้อง   สร้างบรรยากาศให้เกิดคำว่า win win situation (สภาวการณ์ที่ได้ผลประโยชน์ทั้งสองฝ่าย) ให้ได้     เพราะเป็นสิ่งที่เกื้อกูลซึ่งกันและกัน และไม่ใช่สิ่งที่ใช้ทำร้ายกันเอง แต่โดยธรรมชาติของระบบทุนนิยมนั้น ถ้าเผลอก็จะถูกทำร้าย ฉะนั้น การที่ไม่เผลอ หรือการมีเกราะกำบังตนเองนั้น และอยู่ร่วมกันได้          โดยไม่ทำร้ายกันเอง ตลอดจนเกื้อกูลกัน จึงเป็นหัวใจของความสำเร็จในทุกๆ ที่ ทุกประเทศ ซึ่งเป็นสิ่งที่  ไม่ง่าย แม้กระทั่งสิ่งที่เกิดขึ้นในประเทศสหรัฐอเมริกาในวันนี้ เป็นสิ่งหนึ่งที่ทำให้เห็นชัดเจนว่า เมื่อถึง     จุดหนึ่งแล้ว ผู้ที่อยู่ในแวดวงก็อาจจะต้องเดือดร้อนกันบ้าง แต่วันนี้เราจะพยายามมองในมุมที่ว่า ทุกมิติจะเกื้อกูลกันอย่างไร ผมจะพูดถึงทั้งตัว product (ผลิตภัณฑ์) หรือบริษัทที่จดทะเบียน ผู้ที่เป็น broker (บริษัทนายหน้าด้านหลักทรัพย์) ผู้ลงทุน ผู้ที่เป็น regulator (ผู้กำกับดูแล) และพูดถึงสภาพแวดล้อม    ทั่วๆ ไป  

                            สิ่งแรกที่ผมอยากจะบอกกับทุกๆ ท่านคือ บริษัทที่จดทะเบียนในวันนี้ ที่อยู่ในตลาด  หลักทรัพย์ฯ หัวใจสำคัญคือท่านได้ประโยชน์จากตลาดฯ มาก เฉพาะอย่างยิ่ง การระดมทุน ไม่ว่าจะเป็น  ในรูปของกระจายหุ้น หรือการออกตราสารหนี้ ฉะนั้น ท่านมีหน้าที่ที่จะต้องทำตัวเป็นผลิตภัณฑ์ที่ดี        ในการสร้างความน่าเชื่อถือให้เกิดแก่นักลงทุน ท่านจะต้องเน้นในเรื่องของประสิทธิภาพของบริษัทของท่าน ท่านจะต้องพยายามทำให้เกิดประโยชน์แก่นักลงทุน นั่นคือ ทำให้บริษัทมีการเจริญเติบโตและมีกำไร สำหรับที่ผ่านมา ที่ตลาดฯ ของเราพัง เพราะเราเติบโตด้วยหนี้กันมาก ระบบการวิเคราะห์ของเราอาจจะไม่ดีในช่วงนั้น

                            ฉะนั้น วันนี้สิ่งที่สำคัญที่สุดคือ บริษัทจะต้องมีประสิทธิภาพ มีความรับผิดชอบ และ     ที่สำคัญต้องซื่อสัตย์ต่อผู้ถือหุ้นรายย่อย ท่านจะต้องสามารถเปิดเผยข้อมูลอย่างเต็มที่ เพื่อให้ผู้ถือหุ้น    รายย่อยเชื่อถือ ส่วนท่านที่เป็นผู้ถือหุ้นรายใหญ่ ท่านเปิดเผยข้อมูลบริษัทมากเท่าไร ท่านให้ความคุ้มครองกับผู้ถือหุ้นรายย่อยมากเท่าไร เท่ากับท่านให้ความคุ้มครองตนเองทางอ้อม เพราะเมื่อวันหนึ่งที่บริษัทเติบโตขึ้นมา การบริหารจะเป็นมืออาชีพมากขึ้น ผู้ถือหุ้นก็ไม่สามารถที่จะควบคุมบริษัทได้ทุกๆ ส่วน แต่ถ้า    ตราบใดระบบการเปิดเผยข้อมูลต่อผู้ถือหุ้นรายย่อยดี ท่านจะเป็นบริษัทที่มีมาตรฐานดีขึ้น และที่สำคัญ  ท่านต้องเติบโตด้วยกำไรของบริษัทมากกว่าการเติบโตด้วยหนี้ ดังนั้น พื้นฐานการบริหารจึงเป็นหัวใจสำคัญของความสำเร็จของบริษัทของท่าน

                            สิ่งสำคัญอีกประการหนึ่งคือ อย่าใช้เงินผิดประเภท ที่ผ่านมาเราคงเห็นแล้วว่า             ที่เราล้มเหลวกัน เพราะการใช้เงินผิดประเภทของผู้บริหารที่เป็นลักษณะของ family (ครอบครัว) ความจริงเราต้องการเป็นบริษัทมหาชน แต่ในทางปฏิบัติยังเป็น family (ครอบครัว) จึงมีการใช้เงินผิดประเภท      ในที่สุดทำให้ท่านมีปัญหาเรื่องระบบบัญชี

                            ปัญหาระบบบัญชีได้เกิดขึ้นในบริษัทใหญ่ๆ ในประเทศสหรัฐอเมริกานั้น เกิดจากภาวะ  การ boom (ขยายตัว) ของตลาดในช่วงหนึ่ง ที่ผู้บริหารหรือผู้ถือหุ้นรายใหญ่ต้องการให้หุ้นของตนมีมูลค่าเพิ่มสูงขึ้นอย่างรวดเร็ว จึงทำกำไรเทียม ที่ผ่านมาบางบริษัทในประเทศไทยที่เกิดขึ้นทำกำไรเทียมโดยการ  ทำให้มูลค่าหุ้นเพิ่มแล้วขายหุ้นตัวเอง และนำเงินกำไรจากการขายหุ้นที่สูงขึ้นบางส่วนมาคืนบริษัท เพื่อทำให้กำไรเทียมนั้นเป็นจริง บางครั้งนำมาคืนไม่ทัน มีการตรวจพบก่อนหรือตลาดหุ้นตกต่ำก่อน ซึ่งทำให้เกิดปัญหาขึ้น เช่นเดียวกับสิ่งที่เกิดขึ้นในทั่วๆ ไป ดังนั้น การปฏิบัติของบริษัทจึงเป็นหัวใจสำคัญในการรักษาตลาดให้ดีหรือไม่

                            ถ้าท่านย้อนกลับไปว่า บริษัทได้ประโยชน์จากตลาดเพียงใด ในช่วงที่ boom (ขยายตัว) มูลค่าการตลาดของบริษัทที่อยู่ในตลาดหลักทรัพย์ไทยขึ้นไปถึง 3.5 ล้านล้านบาท หรือประมาณร้อยละ 70 ของผลิตภัณฑ์มวลรวมภายในประเทศ (GDP) และต่ำสุดที่ 1.2 ล้านล้านบาท ปัจจุบันนี้กลับมาอยู่ที่ 2.1 ล้านล้านบาท นั่นคือเพิ่ม 9 แสนล้านบาท จากการที่รัฐบาลชุดนี้เข้ามาบริหารประเทศ สำหรับ บริษัทนั้น   ได้หายไปจาก 454 บริษัท เหลือเพียง 389 บริษัทในวันนี้ ซึ่งรัฐบาลจะต้องร่วมกับตลาดหลักทรัพย์       ในการหาบริษัทดีๆ เข้าสู่ตลาดมากขึ้น และสิ่งสำคัญคือ รัฐบาลต้องนำรัฐวิสาหกิจเข้าสู่ตลาดให้มากขึ้น

                            ผมขอพูดถึงนักวิเคราะห์ เราต้องยอมรับว่าหลายแห่งยังมีประสบการณ์น้อย และ    หลายแห่งยังอาจจะมองแบบบูรณาการไม่เป็น หลายแห่งอาจจะมีปัญหา บางแห่งอาจจะมีปัญหาเรื่อง conflict of interest (ความขัดแย้งของผลประโยชน์) ซึ่งทับซ้อนกันอยู่ นับเป็นปัญหาที่ทุกฝ่ายจะต้องดูกันว่าทำอย่างไรจึงจะให้ analyst (นักวิเคราะห์) หรือ broker (บริษัทนายหน้าด้านหลักทรัพย์) ไม่มีปัญหา   ในเรื่องของผลประโยชน์ทับซ้อน ไม่มีปัญหาในเรื่องของจรรยาบรรณในการทำงาน และสิ่งสำคัญคือเรื่อง คุณภาพของนักวิเคราะห์ ถ้านักวิเคราะห์มีคุณภาพไม่ถึงจะเป็นอันตราย เพราะเราจะเร่งเพื่อให้ได้ turn over (ผลตอบแทน) ของยอดขาย ดังนั้น จึงเร่งเพื่อให้คนมาลงทุนโดยที่พูดในทางบวก แต่ไม่พูดในทางลบ เพราะไม่มีอะไรบวกด้านเดียว ไม่มีลบด้านเดียว ฉะนั้น ต้องให้ข้อมูลแก่ผู้ลงทุนในการตัดสินใจในการ    ใช้เงินของเขาด้วย

                            บุคคลที่เกี่ยวข้องกับกลุ่มนี้อีกกลุ่มหนึ่งคือ บริษัทที่เรียกว่า Credit Rating Agency (บริษัทจัดอันดับความน่าเชื่อถือ) ซึ่งผมไม่อยากให้ Credit Rating Agency (บริษัทจัดอันดับ         ความน่าเชื่อถือ) ของไทย ทำงานคล้ายกับผู้ตรวจสอบบัญชี แต่จะต้องทำงาน beyond (นอกเหนือไปจาก) แบบผู้ตรวจสอบบัญชี นั่นคือ ต้องมองศักยภาพ มองแม้กระทั่งผู้บริหาร วัฒนธรรมองค์กร environment (สิ่งแวดล้อม) ของการแข่งขัน และศักยภาพของเขาเอง ทั้งในเรื่องของหนี้ เรื่องของความสามารถในการชำระหนี้ เพราะสิ่งเหล่านี้ ประชาชนธรรมดาไม่รู้ว่า BBB+ คืออะไร แต่ต้องบอกให้ชัด เพื่อให้ประชาชน   ลงทุนด้วยความเข้าใจ ให้รู้ว่า high risk high return คือบริษัทที่มีความเสี่ยงสูง อาจจะมีผลประโยชน์ตอบแทนสูงก็ได้ เขาต้องยอมรับ อย่างเช่นเรื่องของตราสารหนี้ที่จะต้องให้ดอกเบี้ยสูงสำหรับบริษัทที่ Credit Rating (อันดับความน่าเชื่อถือ) ต่ำ สิ่งเหล่านี้จำเป็นจะต้องช่วยกันมองเพื่อให้เกิดความสมดุล    ในการทำงานร่วมกัน ในการที่จะอยู่ร่วมกัน

                            สำหรับตัวผู้ลงทุน ละครที่ผ่านไปเมื่อสักครู่ได้อธิบายได้มากพอสมควร คือ ผู้ลงทุนต้องเข้าใจว่าตลาดหลักทรัพย์นั้น ไม่เหมือนธนาคาร นั่นคือ มีผลตอบแทนสูง แต่มีความเสี่ยงสูง ดังนั้น     สัญลักษณ์ของตลาดหลักทรัพย์ฯ จึงเป็นรูปติ้วเสี่ยงทาย คือให้รู้ว่าเป็นสิ่งที่มีความเสี่ยง แต่เป็นการเสี่ยง   ที่สามารถคำนวณได้ ถ้าคำนวณด้วยความระมัดระวังแล้ว เกิดความเสี่ยงในระดับพอสมควร ก็มีกำไรมากพอสมควร มากกว่าผลตอบแทนของการออม ประเทศไทยเป็นประเทศที่คนส่วนใหญ่ออมทรัพย์มากกว่า  ลงทุนในตลาดหลักทรัพย์ฯ ถ้าเราเห็นตัวเลขของผู้ที่ลงทุนในตลาดหลักทรัพย์ ตอนที่ boom (ขยายตัว)    มีลูกค้ากว่า 400,000 ราย ภายหลังลดเหลือน้อยกว่า 200,000 ราย วันนี้กลับมาที่ 210,000 ราย ซึ่งถือว่าน้อยมาก แต่ถ้าเปรียบเทียบกับหลายประเทศ เราถือว่าใช้ได้ ฉะนั้น วันนี้รัฐบาลจึงหาทางกระตุ้นให้คนมา  ลงทุนในตลาดหลักทรัพย์ เพราะช่วงนี้อัตราดอกเบี้ยเงินออมต่ำ ซึ่งช่วงนี้เป็นช่วงที่เหมาะสมที่สุดสำหรับ  คนไทย ผมคิดว่าเราจะต้องคิดให้ดี

                            ในประเทศสหรัฐอเมริกานั้น ประมาณร้อยละ 51 ของ household หรือของครัวเรือน    มีหุ้นในบริษัทมหาชนทั้งหลาย เพราะเขาลงทุนทั้งในทางตรงและทางอ้อมกับหุ้น มาวันนี้ ตลาดหลักทรัพย์ฯ ตกมาก จะส่งผลต่อการเมืองของสหรัฐอเมริกาทีเดียว ดังนั้น วันนี้รัฐบาลสหรัฐอเมริกาจึงพยายามจะเข้ามาดูแลเรื่องตลาดหลักทรัพย์ แก้ไขปัญหาโดยการจัดการเด็ดขาดกับบริษัทที่ตกแต่งบัญชี ทำให้ตลาด      หลักทรัพย์ฯ ตกต่ำ ขาดความน่าเชื่อถือ

                            ดังนั้น การเลือกตัดสินใจออมเงินนั้น จึงเป็นสิ่งสำคัญของผู้ลงทุน ผมจึงอยากจะย้ำสักนิดว่า ตัวผมในสมัยจะลงทุน ผมแบ่งสินทรัพย์ออกเป็น 3 ส่วน คือ ส่วนที่หนึ่งคือ hard asset เป็นสินทรัพย์ที่เราคิดว่าไม่ซื้อง่ายขายคล่อง เช่น อาคาร ที่ดิน ซึ่งจับต้องได้ จำเป็นต้องเก็บไว้ส่วนหนึ่ง  ส่วนที่สองคือ liquid asset เป็นสินทรัพย์ที่ซื้อง่ายขายคล่อง เช่น หุ้น ตราสารต่างๆ และส่วนที่สามคือ เงินออม หรือเงินสด ดังนั้น ท่านควรแบ่งสินทรัพย์ที่ท่านมีอยู่ออกเป็น 3 ส่วน นั่นคือ อย่านำไข่ทั้งหมดไว้ในตะกร้าเดียวกัน ถ้าหากมีอะไรหล่นในตะกร้านั้น สินทรัพย์ก็หมดทั้งตะกร้า ฉะนั้น ท่านทั้งหลายที่มีเงินออมอยู่ก็คงต้องคิดว่า ตนเองควรจะจัดสินทรัพย์อย่างไร สำหรับคนที่มีเงินน้อยต้องเริ่มลงทุนแต่น้อย อย่าใจถึงมาก บางครั้งจะบีบเรา ทั้งๆ ที่หุ้นตัวนี้เป็นความหวือหวาช่วงสั้น แต่ภาวะบีบให้เราต้องขาย ทำให้เราต้อง cut loss (ตัดบัญชีขาดทุน) ไปเดี๋ยวนั้น แต่หากเก็บไว้อีก 2-3 เดือน แล้วขาย อาจจะได้กำไร สิ่งนี้คือภาวะการที่บีบเรา ดังนั้น การจัดสัดส่วนของการลงทุนจึงเป็นหลักที่ถูกต้อง

                            ละครได้แสดงให้รู้ว่าจำเป็นต้องรู้ว่าคุณมีเงินอย่างไร มีรายได้อย่างไร เพื่อจัดระบบ      จัด port (ตาราง) ว่าจะจัดการลงทุนอย่างไร นั่นคือ การลงทุนที่ถูกต้อง ท่านต้องถามตัวท่านเองเพื่อให้    มั่นใจท่านจะใช้เงินลงทุนของท่านอย่างมีความเสี่ยงที่เหมาะสม

                            ส่วนอีกกลุ่มหนึ่งที่ผมอดพูดถึงไม่ได้คือ regulator ทั้งหลาย หรือผู้ที่กำกับดูแลทั้งหลาย คนแรกที่ผมจะพูดคือ ผู้ตรวจสอบบัญชี เราต้องยอมรับความเป็นจริงว่าผู้ตรวจสอบบัญชีบางครั้งไม่ค่อย  มีเวลาได้ลงไป บางครั้งเขาบอกว่านี่คือ inventory (สินค้าคงเหลือ) เราก็ดูตามบัญชี ไม่ได้ไปสำรวจจริง    ผู้ตรวจสอบบัญชีบางคนเซนต์ตั้ง 30,000 บริษัท ซึ่งเป็นสิ่งที่เป็นไปไม่ได้ที่จะรักษาผลประโยชน์ของ        ผู้ลงทุนได้ ฉะนั้น ตลาดหลักทรัพย์จะต้อง serious กับผู้ตรวจสอบบัญชี ไม่ใช่ผู้ตรวจสอบบัญชีที่ขึ้นบัญชีว่าตลาดรับรองแล้ว จะต้องมีการติดตามว่าเขามีการปรับปรุงการทำงานให้อยู่ในมาตรฐานอยู่หรือไม่

                            ตัวอย่างเช่น บริษัท Anderson ที่พังไปเพราะ Enron เป็นบริษัทที่ใหญ่มีความน่าเชื่อถือ ตั้งมาหลายสิบปี แต่ในวันนี้ โลกมีการเปลี่ยนแปลงเร็ว การปรับปรับตัวไม่เร็วของเอกชนหลายแห่งมีอยู่มาก ถ้าปรับตัวช้า ทำให้ไม่สามารถทันในสิ่งที่เปลี่ยนแปลงไป ซึ่งทำให้มีโอกาสพลาดได้อีก วันนี้ เรื่องของ economy of speed (ความเร็วของเศรษฐกิจ) เรื่องของความเร็วเป็นหัวใจของความสำเร็จในโลก        ยุคปัจจุบัน ดังนั้น การปรับเปลี่ยนที่เร็วและทันเหตุการณ์จึงเป็นหัวใจสำคัญ ฉะนั้น ระบบผู้ตรวจสอบบัญชีเป็นสิ่งที่ทั้งตลาดและผู้ตรวจสอบบัญชีต้องช่วยกัน และปรับตัวให้ทัน ถ้าท่านปรับตัวไม่ทัน มองเรื่องรายได้เป็นหลัก โอกาสที่ท่านจะพลาดมีมาก ไม่ใช่เรื่องของความไม่ไว้ใจ แต่เป็นเรื่องของกติกาของการทำงาน  ร่วมกันที่จะต้องมีความชัดเจน ละเอียด โดยดูอย่างเต็มที่ เพื่อให้มั่นใจว่าคุณก็ไม่เสีย เขาก็ไม่เสีย ซึ่งเป็น สิ่งที่ดี เฉพาะอย่างยิ่ง ข้อแนะนำของผู้ตรวจสอบบัญชีนั้น เป็นสิ่งที่ผู้บริหารจะต้องเข้าไปดูแลอย่างใกล้ชิด เพราะตัวเลขเป็นตัวฟ้องแทบจะทุกอย่าง ฉะนั้น ผู้ตรวจสอบบัญชีจะต้องรักษามาตรฐานของตนเอง บริษัทจะต้องฟังผู้ตรวจสอบบัญชี ตลาดจะต้องคอย monitor (ตรวจสอบ) เพื่อให้ได้มาตรฐาน เพราะวันนี้ ระบบการตรวจสอบบัญชีของเรามีหลายมาตรฐาน เราพยายามจะใช้ International Accounting Standard (มาตรฐานการบัญชีระดับนานาชาติ) ซึ่งจะใช้งานได้จริงๆ หรือไม่ และเหมาะสมหรือไม่

                            นอกจากนี้ยังมีระบบ EVA Model หรือ Economic Value Added Model ซึ่งจะเป็นการรักษาผลประโยชน์ของผู้ถือหุ้นรายย่อย และป้องกัน conflict of interest ของผู้บริหารที่เป็นผู้ถือหุ้นด้วย หรือผู้บริหารที่ได้ employee stock option (สิทธิการได้รับหุ้นของบริษัทในฐานะพนักงาน) ที่ได้ในเรื่องของหุ้น เช่นเดียวกับหลายบริษัทในประเทศสหรัฐอเมริกาที่มีปัญหา เพราะมี conflict of interest (ความขัดแยังของผลประโยชน์) ของผู้บริหารที่ได้ employee stock option (สิทธิการได้รับหุ้นของบริษัทในฐานะพนักงาน) จึงพยายามจะปั่นหุ้นตนเองขึ้นมา เพื่อให้ตนเองได้สิทธิในผลตอบแทนเรื่องหุ้นมาก     ซึ่งเป็นอันตราย EVA Model จะเป็นระบบบัญชีใหม่ ซึ่งจะทำให้มีการวิเคราะห์เพื่อสร้างดุลของการมอง   ในเรื่องของความสามารถของบริษัท จุดหลักใหญ่ที่มองคือ ใช้การเปรียบเทียบ cost of fund (ต้นทุน     ในการระดมทุน) หรือมูลค่าของเงินที่ใช้ กับ return ของการทำธุรกิจนั้นๆ มาเปรียบเทียบกันเป็นหลัก     ซึ่งผมเชื่อว่าหลายบริษัทเข้าใจ ดังนั้น ผู้ตรวจสอบบัญชีที่ผมได้พูดถึงมาก จึงเป็นหัวใจสำคัญที่เชื่อถือได้หรือไม่ได้ในบริษัทนั้นๆ 

                            ตลาดก็เช่นกัน ตลาดต้องทำ monitor (ตรวจสอบ) หรือ practice (ปฏิบัติ) ต่างๆ    เพื่อให้มั่นใจว่า ทุกอย่างบริษัทได้ปฏิบัติอย่างถูกต้อง ผู้ตรวจสอบบัญชีก็ถูกต้อง และบริษัทนั้นจะต้องเป็นบริษัทที่ยังมีความสามารถตลอดเวลา ดังนั้น ถ้าเป็นไปได้ ตลาดควรมีนักวิเคราะห์ของตลาดมีหน้าที่วิเคราะห์บริษัท ถ้าเห็นท่าบริษัทจะเริ่มมีปัญหา ตลาดควรจะมี recommendation (คำแนะนำ)          เพื่อช่วยเหลือเขา เหมือนกับว่าตลาดช่วยดูแลลูกค้าด้วย ผมอยากเห็นลักษณะแบบนี้ ซึ่งตลาดอาจจะต้องเสียเงินจ้างนักวิจัย วิเคราะห์บริษัทให้เห็นว่า บริษัทนี้เริ่มมีปัญหา balance sheet (การทำบัญชีแบบสมดุล) ออกมาแทบจะเห็นว่า   มีการ siphon (โยกย้ายถ่ายเท) เงินออกจากบริษัทหรือไม่ ตลาดจะต้อง monitor (ตรวจสอบ) ตรงนี้ นอกเหนือจาก ก.ล.ต. ซึ่ง ก.ล.ต. ก็ทำหน้าที่ของ ก.ล.ต. แต่ตลาดต้องรักษาคุณภาพของสินค้าหรือหุ้นของบริษัทที่อยู่ในตลาดนั้น ให้เป็นหุ้นที่มีคุณภาพตลอดเวลา ถ้าตลาดทำตรงนี้          จะส่งสัญญาณที่ดีให้นักลงทุนต่างประเทศด้วย ว่าวันนี้ตลาดไทยได้ upgrade (ยกระดับ) ตนเองขึ้นมา    ได้มีการเข้าไปมอง

                            เมื่อก่อนนี้ สมัยผมทำธุรกิจ มีนักลงทุนต่างประเทศได้จ้างคนมาช่วยดูบริษัทให้ผม      ซึ่งผมไม่รังเกียจเลย และเขาได้แนะนำว่า ควรจะปรับปรุงตรงนี้ ควรจะแก้ไขตรงนี้ ซึ่งเป็นสิ่งที่เป็นประโยชน์ เช่นเดียวกันกับ ตลาดจะมีทีมที่คอยวิเคราะห์ industry (อุตสาหกรรม) นี้ว่าเป็นอย่างไร บริษัทนี้ทำต่ำกว่า industry เพราะอะไร จะช่วยทำให้บริษัทนั้นยังเป็นบริษัทที่ดี ซึ่งเป็นประโยชน์ ทั้งบริษัท ผู้ลงทุน และประเทศไทย ผมฝากตลาดไว้คิด คือ advice for change (คำแนะนำเพื่อการเปลี่ยนแปลง)           มีความจำเป็นที่ต้องทำ สิ่งที่สำคัญคือ ตลาดต้องพยายามหาบริษัทดีๆ เข้าสู่ตลาดหลักทรัพย์ให้มากๆ     ไปหาทางโน้มน้าวชวนเขาเข้ามาจดทะเบียนในตลาดหลักทรัพย์ ขณะเดียวกันรัฐบาลจะนำรัฐวิสาหกิจ       ที่มีคุณภาพเข้าจดทะเบียนในตลาดหลักทรัพย์อีก แล้วตลาดจะต้องรักษาบริษัททุกบริษัทให้เป็นบริษัทที่มีคุณภาพอยู่ในตลาดหลักทรัพย์ บริษัทไหนไม่มีคุณภาพและบริษัทไหนที่ผิดกติกาอาจจะต้องนำออกจากตลาดหลักทรัพย์ ก็ต้องทำ เพื่อที่จะรักษาบริษัทที่มีคุณภาพเท่านั้น ที่อยู่ในตลาด ซึ่งจะเกิดประโยชน์      ต่อทุกฝ่าย

                            ก.ล.ต. เป็นหน่วยงานที่สำคัญ แต่ต้องเป็นหน่วยงานที่มี dynamism (พลวัต) สูง    เพราะสังคมมี dynamism หรือสังคมมีพลวัต ฉะนั้น ก.ล.ต. จะต้องไม่ใช่เป็นเพียงแค่ regulator (ผู้กำกับดูแล) เท่านั้น เพราะถ้าเป็นเพียง regulator (ผู้กำกับดูแล) จะ static (คงที่) มาก ดังนั้น ก.ล.ต. จะต้องเป็นลักษณะของ monitoring (การตรวจสอบ) คล้ายๆ กับที่ผมพูดในลักษณะเดียวกับตลาดเมื่อสักครู่นี้ แต่ท่านกว้างกว่านั้น ท่านมองลึกกว่านั้น ท่านมองในเทคนิคหลายตัวมากกว่านั้น ฉะนั้น ทางตลาดอาจจะมองในเรื่องของ efficiency (ประสิทธิภาพ) แต่ของท่านน่าจะมองในเรื่องของ legality (กฎหมาย) และอะไรมากขึ้น ดังนั้น ก.ล.ต. จะต้องมี dynamism (พลวัต) สูงขึ้น จะต้อง monitor (ตรวจสอบ) ทุกอย่าง จะต้องมี system (ระบบ) ที่ดีในการ monitor (ตรวจสอบ) และ ก.ล.ต. ต้องทั้ง outside in และ inside out ซึ่งปกติถ้าเราเป็นเพียง regulator (ผู้กำกับดูแล) เราจะ inside out อย่างเดียว เราจะคิดของเราอย่างเดียว เราก็สั่งการอย่างเดียว วางกติกาอย่างเดียว แต่บางครั้งการวางกติกามากเกินไป แน่นเกินไป จะทำให้บริษัททำมาหากินลำบาก

                            เขาได้มีการ assume (สมมติฐาน) มาว่า ในโลกนี้มีคนดีมากกว่าคนไม่ดี เราอย่าออก   กฎเกณฑ์เพื่อให้คนดีทำงานไม่ได้ เพราะเราคนกลัวคนไม่ดีจะทำอะไรไม่ดี คนไม่ดีสามารถหาทางออก     ได้ทุกวัน แต่คนดีต่างหากที่ทำอะไรได้ยากขึ้นเรื่อยๆ ดังนั้น ระบบ monitoring (การตรวจสอบ) จะเป็น  ตัวที่ทำให้คนดีทำงานได้ ผมจึงฝากให้ ก.ล.ต. ให้มี dynamism (พลวัต) สูงขึ้น และใช้ monitoring (การตรวจสอบ) ให้มากที่สุด

                            สิ่งสุดท้ายที่ผมอยากจะพูดคือ เรื่องของไม่มีอะไรในโลกนี้ที่ leave in vacuums      (ปล่อยให้มีช่องว่าง) ฉะนั้น ทุกคนมี environment (สิ่งแวดล้อม) ตลาดหลักทรัพย์มีผู้ที่เกี่ยวข้อง         ที่ผมพูดมาแล้ว แต่ environment (สิ่งแวดล้อม) ของตลาดหลักทรัพย์คืออะไร เศรษฐกิจโลก เศรษฐกิจประเทศ ความเชื่อมั่นทั้งหลาย เพราะโลกของกระดาษคือโลกของความเชื่อมั่น ถ้าขาดความเชื่อมั่น กระดาษคือ nothing (ความว่างเปล่า) ถ้ามีความเชื่อมั่น กระดาษก็คือเงิน โลกของ capitalism หรือโลกของของทุนนิยม เป็นโลกของความเชื่อถือ ฉะนั้น คนยิ่ง success (ประสบความสำเร็จ) ความน่าเชื่อถือก็มีมากขึ้น ฉะนั้น ความ success (สำเร็จ) จะเกิดขึ้นได้อย่างไร จึงเป็นสิ่งที่ท่านทั้งหลายจะต้องดู

                            ผมจะต้องขอเล่าซึ่งน่าจะเป็นประโยชน์ต่อการลงทุนที่นักวิเคราะห์ทั้งหลาย               จะเพียงวิเคราะห์แค่บริษัทเท่านั้น ซึ่งไม่พอ เพราะมีสิ่งที่เป็นปัจจัยภายนอกที่มีผลต่อตลาดของประเทศไทยอย่างมาก สิ่งแรกที่น่าเป็นห่วงคือ ตลาดสหรัฐอเมริกา ตามที่เราทราบข่าวกันทุกวัน ในเรื่องของบริษัทที่   แข่งกัน ทำให้ market cap (มูลค่าตามราคาตลาด) ของตนเองสูง เนื่องจากในช่วงที่ตลาด boom      (ขยายตัว) นั้นมี merger acquisition (การรวมบริษัท) มาก โดยใช้หุ้นแลกหุ้น นำบริษัทเข้าไปออก     หุ้นใหม่เพื่อรับ take over (ครอบครอง) บริษัทนั้น hostile take over (ถูกบริษัทคู่แข่งเข้าครอบครอง)    ที่สหรัฐอเมริกานั้น เกิดขึ้นมาก ฉะนั้น ทุกคนต้องการที่จะปั่นหุ้นตนเองให้สูงขึ้น เมื่อหุ้นตนเองสูงขึ้น       มี market cap (มูลค่าตามราคาตลาด) ใหญ่ ก็ไปกลืนบริษัทคู่แข่งที่มี market cap (มูลค่าตามราคาตลาด) เล็ก นั่นคือสิ่งที่เกิดขึ้นในสหรัฐอเมริกา แล้ววันนี้กำลังเป็นผลที่เริ่มเกิด เหมือนกับสิ่งที่พองลมกำลังจะแตก ท่านเห็นไหมว่า ราคาหุ้นของบางบริษัทในสหรัฐอเมริกาตกลงมาจนเหลือจะศูนย์แล้ว เพราะมีหนี้อยู่ประมาณ 30 หมื่นล้านเหรียญสหรัฐฯ เป็นสิ่งที่เกิดขึ้นในสหรัฐอเมริกา ผลที่ตามมาคือ ขณะนี้          สหรัฐอเมริกามีการขาดดุลบัญชีเดินสะพัดประมาณวันละ 1.1 พันล้านเหรียญสหรัฐฯ ดังนั้น สหรัฐอเมริกากำลังต้องการเงินลงทุนเข้าสู่ประเทศวันละประมาณ 1.1 พันล้านเหรียญสหรัฐฯ ซึ่งไม่ง่ายในสภาวการณ์  เช่นนี้ ฉะนั้น เงินสกุลสหรัฐฯ จึงเป็นสิ่งที่ concern (เกี่ยวข้อง) เพราะโอกาสที่เงินสกุลสหรัฐฯ จะอ่อนตัวลงอีกใน 1-2 ปีข้างหน้านั้น มีมาก ซึ่งแสดงว่าเงินบาทและเงินในภูมิภาคเอเชียจะแข็งขึ้น อย่างหลีกเลี่ยงไม่ได้ แนวโน้มเงินลงทุนจะไหลออกจากประเทศสหรัฐอเมริกา

                            ดังนั้น วันนี้ เอเชียยังคงเป็น safe place (สถานที่ปลอดภัย) ของนักลงทุน ผมยังเชื่อว่าเป็นสิ่งที่น่าสนใจ และหันกลับมาดูในภูมิภาคเอเชีย วันนี้ ความจริงที่ผมสร้างเรื่อง ACD ขึ้นมา initiate (ความคิดริเริ่ม) คือ ต้องการให้ประเทศในเอเชียรวมตัวกัน เพราะจริงๆ แล้ว เอเชียมีเงินทุนสำรองระหว่างประเทศรวมกันเกิน 1 ล้านล้านเหรียญสหรัฐฯ ซึ่งมากกว่าเงินสำรองของสหรัฐอเมริกาและประเทศในยุโรปรวมกัน คือมากกว่าครึ่งหนึ่งของโลก แต่ปรากฏว่าเงินของเอเชียทั้งหมดไปช่วยสร้าง wealth (มูลค่า)     ให้ประเทศนอกเอเชีย ฉะนั้น วันนี้ ถึงเวลาแล้วที่ประเทศเอเชียจะต้องรวมกันเพื่อนำเงินของประเทศใน    เอเชียมาสร้าง wealth (มูลค่า) ให้แก่เอเชีย

                            เอเชียมีฐานประชากรสูงมากเกินกว่าครึ่งหนึ่งของโลก แต่ประเทศในเอเชียกลับผลิตและแย่งกันไปขายในตลาดนอกเอเชีย แล้วผลสุดท้ายก็แข่งกันตัดราคา ทำให้สินค้าราคาต่ำ และสู้การแข่งขันของเขาไม่ได้จึงลดค่าเงินของตนเองครั้งแล้วครั้งเล่า ฉะนั้น วันนี้เอเชียจะต้องผนึกกำลัง และดำเนินการผนึกกำลังกันแล้ว จากการประชุมเมื่อเดือนที่ผ่านมา เราเชิญมาเพียง 17 ประเทศ มีประชากรรวมกัน 3,200 ล้านคน ซึ่งเกินครึ่งหนึ่งของโลก มีเงินสำรองรวมกัน 1 หมื่นล้านเหรียญสหรัฐฯ ซึ่งเกินครึ่งหนึ่งของโลก ฉะนั้น เมื่อเอเชียรวมกัน ผนึกกำลังกันได้จริง เงินสกุลเอเชียต้องแข็งขึ้น และตลาดเอเชียต้องกว้างขึ้น

                            ผมไปประเทศบังกลาเทศ เห็นชัดว่า เรายังมีตลาดอีกมาก เฉพาะอย่างยิ่งประเทศไทยผลิตสินค้าอยู่ 2 ระดับ ระดับหนึ่งเป็นสินค้าที่มีบริษัทแม่จากต่างประเทศมาลงทุน ซึ่งสามารถหาตลาด    เองได้ และอีกระดับหนึ่งคือ สินค้าพันธุ์ไทยแท้ ซึ่งเป็นสินค้าปัจจัย 4 ทั้งหมด ฉะนั้น เมื่อเป็นสินค้าปัจจัย 4 แสดงว่าต้องไปตามฐานของประชากร เพราะคนจนคนรวยใช้สินค้าปัจจัย 4 เหมือนกัน ดังนั้น ฐานประชากรจึงเป็นหัวใจสำคัญของตลาดประเทศไทย ไม่ใช่ต้องเป็นตลาดร่ำรวยเท่านั้น ฉะนั้น วันนี้เอเชียจึงเป็น    ตลาดสำคัญของสินค้าพันธุ์ไทยแท้ทั้งหลาย

                            ผมมองแล้วว่าในอนาคตข้างหน้า ประเทศไทยและเอเชียเฟื่องฟูแน่นอน ดังนั้น growth (การเติบโต) ของบริษัทมีแน่นอน ถ้าบริษัทเหล่านั้นบริหารถูกต้อง มี governance (ธรรมาภิบาล) ที่ถูกต้อง มี efficiency (ประสิทธิภาพ) ที่ถูกต้อง และสิ่งสำคัญคือมีผู้บริหารที่ถูกต้อง เพราะในโลกข้างหน้า         เราแข่งขันกันในการเลือก the best and the brightest (คนที่ดีที่สุดและคนเก่งที่สุด) เข้ามาอยู่ในองค์กรของตนเอง องค์กรไหนได้คนเก่งคนดี องค์กรนั้นชนะ เพราะสินค้าในอนาคตนั้นมาจากสมองของมนุษย์  ดังนั้น สมองมนุษย์จึงเป็นหัวใจของความสำเร็จ

                            ผมคิดว่าในเอเชียยังมีโอกาสอีกมาก นักลงทุนยังมองว่าเอเชียเป็นที่ที่ปลอดภัยที่สุด สำหรับประเทศไทยนั้น ผมเรียนไปแล้วว่า แนวโน้มเงินบาทคงแข็งขึ้นอย่างหลีกเลี่ยงไม่ได้ เพราะ       สถานการณ์ทั้งหมด และประเทศไทยวันนี้ ผมขอย้ำอีกครั้งว่า ประเทศไทยได้ cut loss (ตัดบัญชีขาดทุน) ตัวเองไปเรียบร้อยแล้ว ถ้าเปรียบเทียบประเทศไทยเป็นเหมือนบริษัท ประเทศไทยได้ cut loss (ตัดบัญชีขาดทุน) ไปแล้วจากวิกฤตเศรษฐกิจครั้งนั้น การ cut loss (ตัดบัญชีขาดทุน) หนึ่งที่เห็นได้ชัดคือ การลด  ค่าเงินของตนเอง และการที่กองทุนฟื้นฟูได้เข้าไปแก้ไขปัญหา ไปอุ้ม ไปดำเนินการอะไรต่างๆ แล้วทิ้งหนี้ไว้ 1.38 ล้านล้านบาท บวกดอกเบี้ยเป็น 1.4 ล้านล้านบาท และรัฐบาลได้ใช้ designative (เลือกดำเนินการเพื่อวัตถุประสงค์ที่สำคัญ) ในการตัดสินใจใช้หนี้จำนวนนี้ แล้ววาง schedule (ตารางเวลา) การใช้หนี้ที่   ชัดเจน ซึ่งต่างประเทศได้มองเห็นว่า เรา cut loss (ตัดบัญชีขาดทุน) แล้วเราชำระหนี้ได้

                            ประเทศไทยจะต้อง restructure (การปรับโครงสร้าง) ตัวเอง แต่ถ้า cut loss (ตัดบัญชีขาดทุน) แล้วไม่ restructure (ปรับโครงสร้าง) ก็อาจจะ repeat the same mistake (เกิดความผิดพลาดเช่นเดิมซ้ำอีกครั้ง) เพราะฉะนั้นวันนี้ประเทศไทยจึงได้ restructure (ปรับโครงสร้าง) ตนเองทุกอย่าง      ทั้ง restructure (ปรับโครงสร้าง) ของระบบบริหารคือการปฏิรูประบบราชการ restructure    (ปรับโครงสร้าง) ของระบบ man power (กำลังคน) คือการปฏิรูปการศึกษา เรื่องของการปรับโครงสร้างของศักยภาพการแข่งขันของไทย ซึ่งต้องทำหลายเรื่องหลายอย่าง การปรับโครงสร้างทางเศรษฐกิจคือ     เราจะผลิตอะไร เราจะทำอย่างไร เราจะ shift (เปลี่ยนแปลง) ประชากรที่เป็น burden (ภาระ) ของประเทศ ให้เป็นประชากรที่ produce (ผลิต/สร้าง) ให้ประเทศได้หรือไม่ นั่นคือสิ่งที่รัฐบาลกำลังทำ

                            เมื่อเราทำสิ่งเหล่านี้ครบทั้งหมด ก็จะกลายเป็น environment (สิ่งแวดล้อม) ที่ดีที่จะ   ส่งเสริมให้บริษัทไทยนั้นเติบโต ซึ่งจะทำให้เกิด wealth (มูลค่า) ส่งผลให้มีการระดมทุน มีการเพิ่มทุน     มีการออกตราสารหนี้ แล้วถ้าหากว่าทุกคนที่อยู่ในตลาด และแวดวงของตลาดหลักทรัพย์ สามารถ balance (ทำให้สมดุล) การอยู่ร่วมกัน ให้สร้าง win win situation (สภาวการณ์ที่ได้ผลประโยชน์ทั้งสองฝ่าย)   เกิดขึ้น ผมเชื่อว่า wealth (มูลค่า) นี้จะขยายตัวออกไป

                            วันนี้ ความน่าเชื่อถือที่ผมย้ำไว้คือกระดาษ ในโลกของทุนนิยม ถ้าประเทศไหนไม่สามารถนำ asset (สินทรัพย์) มาเปลี่ยนเป็นทุนได้ หรือ asset (สินทรัพย์) ไม่สามารถทำ collateral (หลักประกัน) เพื่อมาทำเป็นทุนได้ ประเทศนั้นไม่สามารถแข่งขันได้ เพราะคำว่า capitalism (ระบบทุนนิยม) มาจากคำว่า capital (ต้นทุน) ถ้าท่านอยู่ในโลกของทุนนิยม ท่านไม่สามารถมี capital (ต้นทุน) เพียงพอ ท่านสู้เขาไม่ได้    ผมไปดูต่างประเทศ เช่น บังกลาเทศ แม้กระทั่งโฉนดที่ดินยังออกได้ไม่เต็มที่  แต่หันกลับไปดูสหรัฐอเมริกา กระดาษแผ่นเดียวสามารถทำเงินได้เป็นพันๆ ล้านเหรียญสหรัฐฯ ท่านเห็นความแตกต่างไหม ประเทศที่เจริญแล้วคือประเทศที่สามารถนำ asset (สินทรัพย์) มาทำ collateral    (หลักประกัน) ได้ทุกรูปแบบ ซึ่งวันนี้ ประเทศไทยกำลังจะดูตรงนี้ และถ้าทำได้สำเร็จ ท่านอย่าลืมว่า      สินทรัพย์ของคนจนที่จมอยู่ ไม่สามารถนำมาเป็น collateral (หลักประกัน) ได้ มีมูลค่ามากกว่าเงิน    ที่ต่างประเทศนำมาลงทุนในแต่ละประเทศหลายเท่าตัว แต่วันนี้สิ่งเหล่านี้ยังไม่เกิด จะต้องเกิด ดังนั้น      ทุกประเทศจะต้องจัดระบบในเรื่องนี้ให้ดี ไม่เช่นนั้นจะสู้เขาไม่ได้

                            สุดท้ายคงต้องฝากกันว่า ในโลกทุนนิยมนั้น หัวใจของความสำเร็จของประเทศใน    ตะวันตก หรือบางประเทศในเอเชียที่ success (ประสบความสำเร็จ) มากในระบบของการบริหารเศรษฐกิจแบบทุนนิยม หัวใจสำคัญคือ nationalism (ชาตินิยม) คือคนในชาติ นึกถึงประโยชน์ของชาติเป็นที่ตั้ง    แต่ไม่ได้หมายความว่าคลั่งชาติ nationalism (ชาตินิยม) ต่างกับคำว่า chauvinism (การคลั่งชาติ) ดังนั้น การยึดถือประโยชน์ของชาติเป็นที่ตั้ง ยึดถือประโยชน์ของชาติมาก่อนนั้น เป็นหัวใจของความสำเร็จของ   การบริหารแบบทุนนิยม

                            ฉะนั้น นักพูดทั้งหลายไม่ว่าจะเป็นนักวิชาการ หรืออะไรก็แล้วแต่ ต้องพูดเพื่อชาติ อย่าพูดเพื่อ self ego (อัตตา) ถ้าพูดเพื่อ self ego (อัตตา) นั้นอันตราย ประกอบกับจุดอ่อนของสื่อมวลชนไทยบางส่วน การพูดที่ negative (เชิงลบ) เป็นข่าว การพูดที่ constructive (สร้างสรรค์) เขียนข่าวยากมาก สิ่งเหล่านี้จึงลดน้อยลง ดังนั้น หากทุกฝ่าย constructive มี positive thinking (ความคิดเชิงบวก) ให้กับประเทศ แน่นอน ส่วนที่เป็น negative (เชิงลบ) เราก็พูดกัน แต่ให้พูดในสิ่งที่ควรพูด พูดในที่       ที่ควรพูด ซึ่งเป็นการช่วยกันยกประเทศไทยทั้งระบบ

                            สิ่งที่แน่นอนคือตลาดหลักทรัพย์เป็นตลาดที่อ่อนไหวต่อข่าวลือ อ่อนไหวต่อข่าวมาก    และอ่อนไหวเท่าไร คนที่เดือดร้อนคือนักลงทุนรายย่อย ไม่ใช่นักลงทุนรายใหญ่ นักลงทุนรายใหญ่    ได้ประโยชน์จากการตกใจของนักลงทุนรายย่อยเป็นประจำ ฉะนั้น การตกใจของนักลงทุนรายย่อยนั้นเป็นสิ่งที่จะต้องหาทางแก้ไข broker (บริษัทนายหน้าด้านหลักทรัพย์) จะต้องไม่สร้าง rumor (ข่าวลือ)     เพื่อจะทุบหุ้นโดยหวัง take over (ครอบครอง) คนที่อยู่นอกแวดวงต้องคิดเหมือนกัน โดยอย่าลืมว่า     คนที่จน คนตัวเล็ก คนรายย่อย need care (จำเป็นต้องได้รับการดูแล) เพราะเขาต้องเรียนรู้ไปกับสังคม กว่าเขาจะเรียนรู้ได้นั้นเขาเจ็บตัวมาก แต่บางคนเจ็บจนไม่มีโอกาสได้เกิด แต่บางคนเจ็บแล้วได้เกิด ดังนั้น ผมขอให้ช่วยกันทุกๆ ฝ่าย

                            ผมขอให้ทุกฝ่ายได้หันหน้าเข้าหากัน เพื่อทำให้ประเทศไทยของเราเป็นที่น่าเชื่อถือของ   ต่างประเทศ และเป็นบรรยากาศแห่งการน่าลงทุนที่สุดของภูมิภาคนี้ ผมเชื่อเหลือเกินว่าจากยุทธศาสตร์ที่ รัฐบาลดำเนินการ ไม่ว่าจะเป็น ACD หรือ FTA (เขตการค้าเสรี) หรือการเปิดตลาดใหม่เข้าในภูมิภาค ต่างๆ นั้น จะส่งเสริมให้เกิดการจ้างงาน ส่งเสริมให้เกิดการขายของที่มากขึ้น ส่งเสริมให้มีบริษัทดีๆ ในประเทศไทย หรือบริษัทที่ดีอยู่แล้วได้เติบโตขึ้นในตลาดหลักทรัพย์ และในที่สุดทุกคนจะได้ประโยชน์จากการลงทุนในตลาดหลักทรัพย์ ผมขอให้ทุกคนได้ใช้ดุลพินิจ ดูให้รอบ มองให้เป็นบูรณาการ อย่ามองเรื่องใดเรื่องหนึ่งในมิติเดียว เพราะถ้าเรามองมิติเดียว เราจะพลาด เราจะเข้าใจผิด ซึ่งจะทำให้เราเสียหาย

                            ในโอกาสนี้ ผมขอขอบคุณทุกๆ ท่านที่ได้มีส่วนร่วมในการสร้างมิติใหม่ของการพัฒนาตลาดทุน และการออมของไทยในวันนี้อย่างจริงใจ ผมเชื่อมั่นว่าความร่วมมือร่วมใจและพลังของ ความสามัคคี จะกระตุ้นให้เศรษฐกิจไทยก้าวหน้าอย่างมั่นคง มีเสถียรภาพ และสร้างความมั่งคั่งเป็นธรรมบนหลักการบริหารของบรรษัทภิบาลที่ดี ตลอดจนเพื่อเพิ่มโอกาสและผลประโยชน์ให้แก่ประชาชน     นักลงทุนไทย และต่างประเทศ ที่มั่นคงสืบต่อไป บัดนี้ ได้เวลาอันเป็นมงคลฤกษ์แล้ว ผมขอเปิดมหกรรมการลงทุนในตลาดหลักทรัพย์ ประจำปี 2545 หรือ SET in the City และขออวยพรให้ประสบความสำเร็จตามวัตถุประสงค์ทุกประการ ขอบคุณครับ

-----------------------------------------------

ฝ่ายประชาสัมพันธ์และเผยแพร่ สำนักโฆษก

อภิญญา ตันติรังสี /ถอดเทป/พิมพ์

ดวงฤดี รัตนโอฬาร /ตรวจ