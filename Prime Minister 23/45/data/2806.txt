คำกล่าวของพันตำรวจโท ทักษิณ ชินวัตร
นายกรัฐมนตรี

ในพิธีมอบเครื่องราชอิสริยาภรณ์แก่ข้าราชการในสังกัดสำนักนายกรัฐมนตรี

เนื่องในวันคล้ายวันสถาปนาสำนักนายกรัฐมนตรีครบรอบปีที่ 70
ณ ตึกสันติไมตรี  ทำเนียบรัฐบาล

วันศุกร์ที่ 28 มิถุนายน 2545 เวลา 07.30 น.

 

-------------------------

 
ท่านรองนายกรัฐมนตรี    ปลัดสำนักนายกรัฐมนตรี   ผู้บริหารระดับสูง

เพื่อนข้าราชการและพนักงานรัฐวิสาหกิจ ในสังกัดนายกรัฐมนตรี

 

              วันนี้เป็นวันที่มีความสำคัญเป็นพิเศษสำหรับข้าราชการและพนักงานรัฐวิสาหกิจ ในสังกัดสำนักนายกรัฐมนตรี เพราะเป็นโอกาสครบรอบ 70 ปี แห่งการสถาปนาสำนักนายกรัฐมนตรี  นับตั้งแต่ประเทศไทยของเราได้มีการปกครองระบอบประชาธิปไตย อันมีพระมหากษัตริย์ทรงเป็นประมุข และนายกรัฐมนตรีคนแรกของประเทศได้เริ่มต้นบริหารราชการแผ่นดิน เมื่อวันที่ 28 มิถุนายน 2475 จึงได้ถือวันดังกล่าวเป็นวันสถาปนาสำนักนายกรัฐมนตรี

              ผมขอให้พวกเราหันกลับไปมองกันว่า  ที่ผ่านมาเราได้อะไรจากการทำงานของเราบ้าง  สังคมได้อะไร ประชาชนและประเทศชาติได้อะไรจากการทำงานของเรา  เมื่อเริ่มการก่อตั้งสำนักนายกรัฐมนตรี เมื่อ 70 ปีที่แล้ว ประเทศของเรามีสภาพการณ์เป็นอย่างไร  และในปัจจุบันนี้เป็นอย่างไร แน่นอนว่าหลายสิ่งหลายอย่างได้เปลี่ยนแปลงไปแล้ว  แต่เราซึ่งเป็นข้าราชการยังคิดเหมือนเดิม  และทำงานกันอย่างเดิม ๆ หรือไม่  เรายังจะทำงานกันเหมือนที่เคยทำกันตั้งแต่ 70 ปีที่แล้วหรือ  ทั้ง ๆ ที่เกือบทุกสิ่งทุกอย่างได้เปลี่ยนแปลงไปหมดแล้ว

              โลกเราทุกวันนี้ เปลี่ยนแปลงกันเร็วมาก  แต่ระบบราชการของเรากลับเปลี่ยนแปลงไม่ทัน  เราต้องยอมรับว่า ปัญหาของบ้านเมืองหลายอย่างที่เกิดขึ้น เป็นเพราะระบบราชการของเราปรับตัวไม่ทัน และถ้าหากเรายังปล่อยให้สถานการณ์เป็นเช่นเดิมต่อไป  ในที่สุดประเทศของเราก็จะล้าหลัง ด้อยพัฒนา และตามประเทศอื่น ๆ ไม่ทัน

              รัฐบาลนี้ เข้ามาด้วยความมุ่งมั่นที่จะผ่าตัดและปฏิรูประบบราชการให้ทันสมัย  ให้เป็นระบบที่เอื้อแก่การพัฒนาและเสริมสร้างความก้าวหน้าของประเทศ อะไรที่เป็นปัญหาและเป็นอุปสรรคต่อการทำงาน เราต้องแก้ไข  ในวันที่ 1 ตุลาคม นี้ ข้าราชการ พนักงานรัฐวิสาหกิจทุกคนจะได้ทำงานภายใต้โครงสร้างของระบบราชการใหม่  ที่จะสามารถแก้ไขปัญหาต่าง ๆ ได้มากขึ้น  จะมีการเปลี่ยนแปลงหลายด้าน  แต่เป็นการเปลี่ยนแปลงในทางที่ดี  อย่างไรก็ตาม การเปลี่ยนแปลงครั้งนี้เป็นเพียงส่วนหนึ่ง ยังต้องมีความเปลี่ยนแปลงเกิดขึ้นอีกหลายครั้งและหลายด้าน  หน่วยงานที่มีอำนาจหน้าที่ควบคุมนโยบายต่าง ๆ หลายด้าน  เนื่องจากมีหน่วยงานที่มีอำนาจหน้าที่ควบคุมนโยบายต่าง ๆ หลายด้านด้วยกัน และสำนักนายกรัฐมนตรีก็ทำงานใกล้ชิดนายกรัฐมนตรี   จึงนับเป็นกลไกสำคัญยิ่งของรัฐบาลในการบริหารราชการแผ่นดิน  ทั้งยังเป็นหน่วยงานที่ต้องประสานงานกับกระทรวง ทบวง กรมต่าง ๆ ทุกคนจึงต้องปรับตัวให้ทันกับการเปลี่ยนแปลง  และต้องติดตามการทำงานของรัฐบาลให้ทัน  ต้องรู้จักการคิดริเริ่ม  กล้าตัดสินใจและประพฤติ

ปฏิบัติตัวให้เป็นตัวอย่างแก่ข้าราชการหน่วยอื่น

ข้าราชการทุกคนมีความสำคัญอย่างยิ่งสำหรับการบริหารและการพัฒนาประเทศ  เพราะข้าราชการคือผู้ที่มีนำนโยบายของรัฐบาลไปปฏิบัติ  ไม่ว่ารัฐบาลจะกำหนดนโยบายออกมาอย่างดีเพียงใด  แต่หากข้าราชการไม่สามารถนำไปปฏิบัติให้เกิดผลสำเร็จได้  นโยบายก็คงไร้ความหมาย  ปัญหาของประชาชนคงไม่ได้รับการแก้ไข   ประเทศชาติคงไม่เจริญก้าวหน้า  ผมจึงขอให้ข้าราชการทุกคนได้พัฒนาตนเอง และร่วมเดินไปพร้อม ๆ กับรัฐบาลและภาคเอกชน  เพื่อร่วมกันสร้างสรรค์ความเจริญก้าวหน้าให้แก่ประเทศชาติ และนำความผาสุกร่มเย็น ความอยู่ดีกินดีมาสู่พี่น้องประชาชนต่อไป

ผมมีความยินดีและรู้สึกเป็นเกียรติที่ได้อัญเชิญเครื่องราชอิสริยาภรณ์ ซึ่งทรงพระมหากรุณาธิคุณโปรดเกล้าโปรดกระหม่อม พระราชทานมามอบในวันนี้ คือ เครื่องราชอิสรยาภรณ์ทุกชั้นที่ทรงพระกรุณาโปรดเกล้าโปรดกระหม่อมพระราชทานมา  แสดงว่าท่านได้กระทำคุณความดีเป็นประโยชน์แก่ประเทศชาติ ตลอดจนได้ปฏิบัติงานรับใช้บ้านเมืองด้วยความอุตสาหะ เอาใจใส่ในหน้าที่เป็นอย่างยิ่ง

นอกจากนั้น เครื่องราชอิสริยาภรณ์ยังเป็นเกียรติประวัติและเป็นสิริมงคลอันสูงสุด น่าภาคภูมิใจอย่างยิ่งอีกครั้งหนึ่งในชีวิตของท่าน  และจะเป็นเครื่องเตือนใจให้ข้าราชการทั้งหลาย ประกอบแต่คุณความดีที่เป็นประโยชน์แก่ทางราชการ  โดยต้องตั้งใจปฏิบัติงานในหน้าที่ราชการให้ดีที่สุด ให้บรรลุตามพระบรมราโชวาทที่พระบาทสมเด็จพระเจ้าอยู่หัวได้พระราชทานแก่ ข้าราชการทุกปีมา

สุดท้ายนี้  ผมขอแสดงความชื่นชมยินดีกับท่านทั้งหลายที่รับพระราชทานเครื่องราช-อิสริยาภรณ์ในครั้งนี้  และหวังเป็นอย่างยิ่งว่า ทุกท่านจะปฏิบัติหน้าที่ของท่านต่อไปอย่างเต็มความสามารถ ด้วยความซื่อสัตย์ มีความรับผิดชอบ เสียสละ  และอุทิศตนเพื่อราชการอย่างแท้จริง โดยคำนึงถึงผลประโยชน์ส่วนรวมเป็นสำคัญ เพื่อให้สถาบันข้าราชการได้รับความเชื่อถือ ศรัทธา  และเป็นที่พึ่งของพี่น้องประชาชนต่อไป

              ในโอกาสอันเป็นมงคลนี้  ผมขออำนาจคุณพระศรีรัตนตรัยและสิ่งศักดิ์สิทธิ์ในสากล อีกทั้งพระบารมีแห่งพระบาทสมเด็จพระเจ้าอยู่หัว  และสมเด็จพระนางเจ้าฯ พระบรมราชินีนาถ  โปรดดลบันดาลให้ทุกท่านประสบแต่สิริสวัสดิ์พิพัฒนมงคล  และเจริญด้วยจตุรพิธพรชัยโดยทั่วกัน  ขอบคุณ

 

-----------------------------------

ฝ่ายประชาสัมพันธ์และเผยแพร่   

ลัดดา/ถอดเทป

ดวงฤดี/ตรวจ