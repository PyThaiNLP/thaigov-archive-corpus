คำกล่าวของ พ.ต.ท. ทักษิณ ชินวัตร นายกรัฐมนตรี

ในโอกาสเป็นประธานในพิธีเปิดโรงพยาบาลวัฒนานคร

ณ โรงพยาบาลวัฒนานคร จังหวัดสระแก้ว

วันจันทร์ที่ 1 เมษายน 2545  เวลา 16.00 น.

---------------------------------

รัฐมนตรีว่าการกระทรวงสาธารณสุข (นางสุดารัตน์ เกยุราพันธุ์)

รัฐมนตรีช่วยว่าการกระทรวงสาธารณสุข (นายสุรพงษ์ สืบวงศ์ลี)

ผู้ว่าราชการจังหวัดสระแก้ว

ปลัดกระทรวงสาธารณสุข

และผู้บริหารโรงพยาบาลวัฒนานคร

คณะเจ้าหน้าที่สาธารณสุข

พี่น้องประชาชน

ท่านสมาชิสภาผู้แทนราษฎร และ
ผู้มีเกียรติที่เคารพรักทุกท่าน

                              ผมมีความยินดีที่ได้มาเป็นประธานในพิธีเปิดโรงพยาบาลวัฒนานคร จังหวัดสระแก้ว ในวันนี้ นโยบายสำคัญเร่งด่วน 9 ประการที่รัฐบาลได้แถลงต่อรัฐสภา ประการหนึ่งคือการสร้างหลักประกันสุขภาพ     ถ้วนหน้าแก่พี่น้องประชาชน เพื่อลดรายจ่ายโดยรวมของประชาชนในการดูแลรักษาสุขภาพ โดยให้ประชาชน      ที่เข้ารับการรักษาพยาบาลในโรงพยาบาลของรัฐในอัตราใช้จ่าย 30 บาท ต่อครั้ง ซึ่งเรียกกันโดยทั่วไปว่า “นโยบาย 30 บาท รักษาทุกโรค” ทำให้พี่น้องประชาชนทุกคนเข้าถึงบริการด้านสาธารณสุขที่ได้มาตรฐานอย่างทั่วถึง       และเท่าเทียมกัน

                              นโยบายด้านการแพทย์และการสาธารณสุขของรัฐบาล ยังรวมถึงการที่จัดตั้งกองทุนประกัน   สุขภาพแห่งชาติ โดยการตรากฎหมายว่าด้วยการประกันสุขภาพแห่งชาติ การส่งเสริมการผลิต การพัฒนา      และการกระจายกำลังคน และสถานบริการให้เพียงพอต่อความต้องการของประชาชน การส่งเสริมและพัฒนา  มาตรฐานการแพทย์แผนไทย การจัดระบบป้องกันและขจัดโรคติดต่ออันตราย การป้องกันอุบัติภัย การควบคุม   ดูแลผู้ป่วยโรคเอดส์อย่างเหมาะสม รวมถึงการเร่งรัดจัดตั้งสถานบำบัดรักษาและฟื้นฟูสมรรถภาพผู้ติดยาเสพติด ควบคู่ไปกับการป้องกันและปราบปรามยาเสพติด เป็นต้น

                              นโยบายในปีงบประมาณ 2545 นั้น กระทรวงสาธารณสุขได้กำหนดการดำเนินการ 5 ด้าน ประกอบด้วย การสร้างหลักประกันสุขภาพถ้วนหน้า แผนงานป้องกันและบำบัดยาเสพติด งานระบบบริการฉุกเฉินทางการแพทย์ การสร้างสุขภาพประชาชนให้มีสุขภาพดีถ้วนหน้า และสนับสนุนนโยบายของรัฐบาลในด้านอื่นๆ    เช่น โครงการหนึ่งตำบล หนึ่งผลิตภัณฑ์ และโครงการผลิตภัณฑ์สมุนไพร เป็นต้น

                              ผมจึงหวังว่าการที่กระทรวงสาธารณสุขได้จัดตั้งโรงพยาบาลวัฒนานคร มาทำหน้าที่ดูแล     และรักษาสุขภาพของพี่น้องประชาชนในพื้นที่อย่างใกล้ชิด จะเป็นหน่วยงานที่นำนโยบายต่างๆ ดังกล่าวของรัฐบาลมาปฏิบัติอย่างดียิ่ง และผมขอให้เจ้าหน้าที่สาธารณสุขทุกคนจงมุ่งมั่น สามัคคี ร่วมแรงร่วมใจ ปฏิบัติงานให้บริการแก่พี่น้องประชาชนอย่างเต็มความสามารถ พร้อมทั้งช่วยกันพัฒนาโรงพยาบาลแห่งนี้ให้เจริญรุดหน้า เป็นที่พึ่งของประชาชนตลอดไป

                              ในนามของรัฐบาล ผมขอขอบคุณทุกฝ่ายที่มีส่วนช่วยส่งเสริม สนับสนุน งานในด้านต่างๆ    ของรัฐบาลให้ประสบความสำเร็จตามที่มุ่งหวัง และขอฝากให้ผู้เกี่ยวข้อง ตลอดจนพี่น้องประชาชนร่วมกันดูแล สนับสนุน และพัฒนาโรงพยาบาลแห่งนี้ให้เป็นที่พึ่งทางสุขภาพของทุกคนตลอดไป ผมขออวยพรให้การดำเนินงานของโรงพยาบาลวัฒนานครจงประสบแต่ความเจริญ ก้าวหน้า รุ่งเรือง ตลอดไป และขออวยพรให้เจ้าหน้าที่       สาธารณสุข พี่น้องชาวจังหวัดสระแก้ว ผู้มีอุปการะคุณต่อโรงพยาบาลทุกคน มีสุขภาพดี ทั้งกาย ใจ และประสบความสำเร็จในหน้าที่การงานตามที่ปรารถนาโดยทั่วกัน ได้เวลาอันสมควรแล้ว ผมขอเปิดโรงพยาบาลวัฒนานคร   ณ บัดนี้ ขอบคุณครับ

-----------------------------------------------------

ฝ่ายประชาสัมพันธ์และเผยแพร่ สำนักโฆษก

อภิญญา ตันติรังสี /ถอดเทป/พิมพ์

พาณี รัตนยันต์ /ตรวจ