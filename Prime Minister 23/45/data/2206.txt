คำกล่าวของ พ.ต.ท.ทักษิณ  ชินวัตร  นายกรัฐมนตรี

ในรายการ  “นายกฯ ทักษิณคุยกับประชาชน”

ทางคลื่น F.M. 92.5   สถานีวิทยุกระจายเสียงแห่งประเทศไทย

เวลา 08.00 น.  วันเสาร์ที่ 22 มิถุนายน 2545

 

สวัสดีครับพี่น้องประชาชนที่เคารพรักครับ

                                          วันนี้ผมอยู่ที่บ้านเพ จังหวัดระยอง มาประชุมคณะรัฐมนตรีอย่างไม่เป็นทางการ นอกสถานที่ ครั้งที่  4  เราจัดที่จังหวัดระยอง  จันทบุรี และตราด จะมาดูหลายอย่างที่ได้ทำไปแล้วและกำลังจะทำต่อไป  เรื่องที่สำคัญ ๆ ที่มาดูเที่ยวนี้ก็จะมาดูเรื่องของการจะทำอย่างไรให้นิคมอุตสาหกรรมหรืออิสเทิร์นซีบอร์ด  ซึ่งถือว่าเข้มแข็งมาก  ก็จะให้เข้มแข็งต่อไป  พื้นที่ใช้สอยที่ว่างเปล่าจะเต็มอย่างไร และก็จะสร้างให้มีศักยภาพในการแข่งขันในการส่งเสริมการลงทุนอุตสาหกรรมที่สำคัญ ๆ ของโลกมาอยู่ที่เราได้อย่างไร  เมื่อวานนี้ก็ไปดูอุตสาหกรรมผลิตรถยนต์  ซึ่งเราตั้งใจจะให้เป็นดีทรอยซ์แห่งเอเชีย  ดีทรอยซ์เป็นเมืองอุตสาหกรรมใหญ่ของอเมริกาที่ผลิตรถยนต์  แต่ยี่ห้อดี ๆ ดัง ๆ เข้าอยู่ในประเทศไทยเกือบหมดแล้ว ก็เป็นสิ่งที่ต้องยอมรับว่าเป็นผลงานของรัฐบาลหลาย ๆ รัฐบาลที่สั่งสมกันมาหลายรัฐบาล  โดยเฉพาะคณะกรรมการส่งเสริมการลงทุนหรือบีโอไอเป็นหลักอยู่  ทำให้มีนโยบายอย่างต่อเนื่อง สร้างอุตสาหกรรมรถยนต์เข้มแข็ง  ซึ่งอุตสาหกรรมต่อเนื่องเป็นทั้งของคนไทย  เป็นทั้งการร่วมทุนระหว่างไทยกับต่างประเทศ  ดูแล้วน่าชื่นใจครับว่าพัฒนาไปได้เยอะ  ก็เลยวางยุทธศาสตร์กันว่าจะจัดเส้นทางคมนาคมขนส่งทางน้ำ  แหลมฉบังจะพัฒนาให้เข้มแข็งอย่างไร  เมื่อวานนี้ก็ประชุมกันไป ขณะเดียวกันก็มาดูเรื่องสิ่งแวดล้อม  เรื่องสภาพความเป็นอยู่ของชุมชน  เรื่องของอากาศเสียอากาศเป็นพิษ  กากขยะอุตสาหกรรมทั้งหลายจะจัดการอย่างไร   เมื่อวานนี้ก็มาคุยและก็สั่งการกันไปในการแก้ปัญหาอย่างเป็นระบบ

 

การพัฒนาเกาะช้างให้เป็นแหล่งท่องเที่ยวเชิงอนุรักษ์ 

                                          เช้านี้ผมจะไปร่วมงานประชุมสัมมนาผู้บริหารโรงเรียนไทยรัฐวิทยากับผู้บริหารของหนังสือพิมพ์ไทยรัฐ  ซึ่งเขาจัดสัมมนาทุกปีปีนี้จัดที่ระยอง ผมก็จะไปเปิดการสัมมนาและไปบรรยายเกี่ยวกับเรื่องของแนวทางการศึกษาแผนใหม่ให้กับบรรดาผู้บริหารโรงเรียนไทยรัฐวิทยาทั่วประเทศ 101 โรงเรียน แล้วก็จะเดินทางไปประชุมที่เกาะช้างไปดูเรื่องของการพัฒนาเกาะช้างให้เป็นแหล่งท่องเที่ยวเชิงอนุรักษ์  มีการจัดการป่าไม้  พื้นที่ชายฝั่งเพื่อการท่องเที่ยวอย่างมีระบบคือการรักษานิเวศ รักษาสภาพแวดล้อมให้ดี อันนี้ก็เป็นเรื่องที่เราต้องดูให้ละเอียด และก็จะมีการพิจารณาทั้งเรื่องแนวทางในการแก้ปัญหา เรื่องของผลไม้ อุตสาหกรรมแปรรูปผลไม้ทั้งหลายจะทำอย่างไรถึงให้พี่น้องเกษตรกรที่อยู่แถบตะวันออก  ซึ่งปลูกผลไม้เป็นส่วนใหญ่นั้นได้มีลู่ทางในการทำมาหากินให้ได้ราคาผลไม้ที่ดีขึ้น  คณะรัฐมนตรีก็จะมาประชุมกันในเรื่องนี้

 
พระบาทสมเด็จพระเจ้าอยู่หัวจะเสด็จฯ กลับไปประทับพักฟื้นที่พระตำหนักจิตรลดารโหฐาน 

                     พี่น้องที่เคารพรักครับ  วันนี้ทราบว่าพระบาทสมเด็จพระเจ้าอยู่หัวจะเสด็จพระราชดำเนินกลับไปประทับพักฟื้นที่พระตำหนักจิตรลดารโหฐาน เนื่องจากท่านได้ทรงรับการผ่าตัดเป็นที่เรียบร้อยแล้ว  พระอาการอยู่ในภาวะปกติ  คณะแพทย์ได้ถวายการรักษาและถวายคำแนะนำให้ทรงพักผ่อนที่พระตำหนักจิตรลดารโหฐานได้  ท่านก็คงจะเสด็จฯ กลับวันนี้  เข้าใจว่าอย่างนั้นนะครับ  พระองค์ท่านทรงเป็นที่รักที่ศรัทธาเป็นศูนย์รวมใจของคนไทยทั้งชาติผู้คนห่วงใย มีผู้คนหลั่งไหลไปลงนามถวายพระพรพระองค์ท่านเป็นจำนวนมาก   วันนี้พระองค์ท่านจะเสด็จฯ กลับแล้ว ก็เลยเรียนให้ทราบนะครับ

 
ไทยจะเป็นศูนย์กลางการประสานงานเพื่อให้ความร่วมมือกันขยายไปทั่วทุกประเทศในเอเชีย 

                                          เรื่องที่อยากจะเรียนให้พี่น้องประชาชนทราบอีก 2 เรื่องที่สำคัญ  เรื่องแรกก็มีการประชุมความร่วมมือเอเชีย ครั้งที่  1 โดยการริเริ่มของประเทศไทยได้จัดขึ้นอย่างไม่เป็นทางการและจัดขึ้นเป็นครั้งแรก   โดยที่ผมได้เชิญรัฐมนตรีต่างประเทศของทั้งหมด 17 ประเทศ  ประกอบด้วยประเทศในกลุ่มอาเซียน 10 ประเทศ  ยกเว้นพม่าก็เหลือ 9  ประเทศรวมไทยด้วย  นอกนั้นก็มีประเทศที่เป็นประเทศใหญ่ ๆ ในเอเชีย เช่น จีน อินเดีย ญี่ปุ่น เกาหลีใต้ ปากีสถาน บังกลาเทศ  และก็มีประเทศทางด้านเอเชียตะวันตก บาห์เรน  กาตาร์  มาร่วมประชุมกันอย่างพร้อมเพรียง    บรรดารัฐมนตรีต่างประเทศที่มาประชุมกันที่ประเทศไทยในวันที่  18-19 มิถุนายนนั้น  ถ้านับประชากรของประเทศเหล่านั้นรวมกันแล้วก็ประมาณ 3,206 ล้านคน  ซึ่งเท่ากับเกินครึ่งหนึ่งของโลกแล้ว  และนับจำนวนของเงินทุนสำรองต่างประเทศที่แต่ละประเทศมีอยู่นั้นรวมกันแล้ว 17 ประเทศก็ประมาณ 1 ล้านล้านเหรียญสหรัฐก็เท่ากับว่าเกินครึ่งหนึ่งของโลกเช่นกัน   สรุปแล้วว่าประเทศที่มีประชากรและมีทุนสำรองระหว่างประเทศประมาณครึ่งหนึ่งของโลกได้มารวมกันที่ประเทศไทย  โดยความคิดริเริ่มและคำเชิญของรัฐบาลไทย   ซึ่งเรื่องนี้เกิดจากการที่ผมได้ศึกษาว่าทำไมประเทศในเอเชียถึงเสียเปรียบในการแข่งขันในเศรษฐกิจโลกมาโดยตลอด  ก็ได้ตั้งข้อสังเกตนี้จากท่านนายกรัฐมนตรีจู หรงจี  ตอนที่ผมไปเยือนจีนก่อนที่จะเป็นรัฐบาล  ประมาณเดือนพฤศจิกายน 2543  ก็เลยได้มีการพูดจาหารือกันและก็ปรารภด้วยกันว่าถ้าหากเอเชียไม่ผนึกกำลังกันเราก็ไม่สามารถที่จะมีกติกาบางอย่างที่ทำให้เราไม่เสียเปรียบได้  ถ้าไม่เช่นนั้นประเทศในเอเชียก็จะประสบกับการแข่งขันที่ลำบากขึ้น และในที่สุดเราลดราคาสู้เขาไม่ได้ก็จะต้องลด   ค่าเงินของตัวเองเป็นประจำ  ทำให้ประชาชนเดือดร้อนเสียหาย เกษตรกรก็ยังยากจนอยู่  ผู้ใช้แรงงานก็จะได้แรงงานที่ต่ำอยู่  เพราะฉะนั้น   เราถึงเวลาที่จะมารวมกันผนึกกำลังเป็นปึกแผ่น  ซึ่งเรื่องอย่างนี้ประเทศใหญ่ก็ไม่กล้าเริ่ม  เพราะถ้าเริ่มก็กลัวว่าประเทศเล็กจะมองว่าครอบงำ  ส่วนประเทศเล็กบางประเทศก็อาจจะไม่พร้อม  ฉะนั้น ผมเองคิดว่าถึงเวลาแล้วที่เราจะต้องยกระดับประเทศไทยขึ้นมาเหมือนกันเพราะไม่เช่นนั้นเราซึ่งมีปัญหาทางเศรษฐกิจ   กู้เงินไอเอ็มเอฟและภาพพจน์ก็ยังมองว่าไม่น่าลงทุน  เราต้องดึงภาพพจน์ประเทศขึ้นมา   ประเทศไทยจึงได้เสนอข้อริเริ่มขึ้นมา และก็ได้รับการสนับสนุนจากอาเซียนจากประเทศหลัก ๆ ที่ได้กล่าวไปแล้วทั้งหมดก็เลยเกิดการประชุมขึ้น   ก็ถือว่าเป็นประวัติศาสตร์ของเอเชียหรือของโลกก็ว่าได้เพราะว่าเอเชียทั้งทวีปไม่เคยรวมกัน  มีแต่เอเชียบางส่วนไปรวมกับประเทศนอกทวีปเอเชีย  แต่ยังไม่เคยมีเอเชียทั้งทวีปรวมกัน  เพราะว่าเอเชียมีความขัดแย้งเป็นจุด ๆ  และก็มีเหตุการณ์ที่สร้างให้เกิดความขัดแย้งเป็นจุด ๆ  เลยทำให้การรวมตัวของเอเชียยาก  เพราะฉะนั้น  เมื่อความริเริ่มตรงนี้เกิดขึ้น ผมจึงได้เชิญรัฐมนตรีทั้งหลายไปรับประทานอาหารเย็นที่บ้านพักผมที่หัวหิน  ก็คุยกันและก็พยายามพูดไม่เป็นทางการให้เขารู้ว่าถ้าเรามีความขัดแย้งกัน  เราเอาเรื่องความขัดแย้งมาวางบนโต๊ะรับรองพูดไม่จบ  ต้องพูดเรื่องที่ไม่ใช่ขัดแย้งและเรื่องความขัดแย้งมันจะเริ่มอ่อนตัวลงไป  ก็บรรยากาศดีครับ รัฐมนตรีจากอินเดียและปากีสถานก็คุยกัน  เพราะว่าเราคุยกันเรื่องเศรษฐกิจ  ผมใช้คำพูดว่าเราจะต้องมีความคิดในเชิงบวก  เมื่อเรามีความคิดในเชิงบวก  เรื่องอะไรที่เป็นเรื่องที่จะเกิดความขัดแย้งก็ไม่ต้องไปพูดกัน  พูดแต่เรื่องที่ว่าเราจะร่วมมือกันอย่างไร  เราจะวางยุทธศาสตร์ร่วมกันอย่างไร  เราจะขจัดปัญหาอุปสรรคที่ทำให้เราร่วมมือกันไม่ได้อย่างไร  ในที่สุดก็มีการประชุมวันที่ 19 มิถุนายน  การประชุมนั้นผมได้กล่าวสุนทรพจน์เพื่อเปิดแนวให้เขาได้รับแนวที่จะพูดคุยกันต่อไป   เมื่อพูดคุยกันเสร็จเราก็จะเริ่มคิดกันว่า  เราจะวางยุทธศาสตร์  เช่น ยุทธศาสตร์ในการส่งเสริมธุรกิจขนาดเล็กขนาดกลาง  ใครอยากจะเป็นเจ้าภาพ  สิงคโปร์อยากเป็นเจ้าภาพ  มีประเทศไหนอยากจะไปร่วมบ้างก็ไปร่วมไปคิด  จ้างทีมงานชุดใหญ่วิจัยร่วมกันว่าเราจะผนึกกำลังของธุรกิจขนาดย่อมขนาดกลางทั่วเอเชียอย่างไร  เช่นเราอาจจะผนึกกำลังเป็นกลุ่มประเภทของธุรกิจ  จะมีฝ่ายวิชาการส่งเสริม  มีการขายมีการกำหนดราคาที่เหมาะสมที่ให้ผู้ใช้แรงงานได้ค่าแรงที่เหมาะสม  เกษตรกรก็ได้ค่าวัตถุดิบที่เหมาะสม  เพื่อให้ทุกคนอยู่ร่วมกันได้อย่างที่ผมใช้คำว่า วินวิน  คือหมายความว่าไม่มีใครเป็นผู้แพ้ทุกคนเป็นผู้ชนะ   ชนะคนละนิดคนละหน่อยก็ยังดีคือให้ผนึกกำลังของเอเชียให้ 1+1 มากกว่า  2  เราก็จะอยู่ร่วมกันได้ นั่นคือแนวยุทธศาสตร์ทั้งหมด  และจากนี้ไปอีก 12 เดือนประเทศไทยโดยกระทรวงการต่างประเทศก็จะเป็นศูนย์กลางการประสานงานเพื่อให้ความร่วมมือกันขยายไปทั่วทุกประเทศในเอเชีย  ซึ่งวันนี้ก็มีหลายประเทศที่ไม่ได้รับเชิญให้มาร่วมในวันที่ 18-19 มิถุนายนที่ผ่านมานั้นก็อยากจะร่วม   ก็ได้แสดงความจำนงสนใจจะร่วม  แม้กระทั่งประเทศที่  เขาคิดว่าเขาคือส่วนหนึ่งของเอเชีย  แต่เอเชียก็ยังไม่ค่อยจะยอมว่าใช่หรือเปล่า  อย่างประเทศออสเตรเลีย  นิวซีแลนด์และก็รัสเซียก็อยากจะเข้าร่วมด้วย   ผมเชื่อว่ามีแต่ประเทศอยากจะร่วม  เพราะว่าสิ่งที่รวมกันนั้นเป็นประชากรเกินครึ่งหนึ่งของโลก เป็นเงินทุนสำรองที่เกินครึ่งหนึ่งของโลก  เพราะฉะนั้น  แสดงว่าการรวมตัวนี้น่าจะเกิดพลังทางการตลาด  เกิดพลังทางความร่วมมือ  เกิดพลังทางการเงินในอนาคต  เพื่อป้องกันการผิดพลาดการล้มทางเศรษฐกิจเหมือนในอดีตที่ผ่านมา    จึงได้เป็นที่มาของการรวมตัวครั้งนี้  และผมมั่นใจว่าการรวมตัวครั้งนี้จะเป็นประโยชน์ต่อประเทศไทยมาก  จะทำให้ประเทศไทยนั้นเป็นประเทศที่ได้รับการเชื่อถือ  ได้รับความสนใจที่จะมาลงทุนและจะมีหลายประเทศที่จะทำให้เราเจาะตลาดได้ง่ายขึ้น  เพราะเราต้องการเพิ่มตลาด  โดยเฉพาะตลาดที่เป็นศักยภาพของเอเชียเองหรือตลาดที่เป็นประชากรเกินครึ่งหนึ่งของโลก แต่เป็นตลาดที่ไม่ค่อยได้เปิดให้กัน  ต่างคนต่างไปหาตลาดเอานอกทวีปเอเชียทั้งหมด  อันนี้ก็เป็นแนวที่ได้พูดคุยกัน ก็มั่นใจว่าโอกาสนี้จะเกิดประโยชน์ต่อประเทศไทยโดยตรงและก็จะทำให้พี่น้องคนไทยมีตลาดในการขาย    สินค้าเกษตร  ขายสินค้าอุตสาหกรรมและหัตถกรรมที่เราทำขึ้นมาได้กว้างขวางขึ้น  และก็จะพยายามให้ได้ราคาที่ดีขึ้นเรื่อย ๆ   แค่ความร่วมมือกันเล็ก ๆ อย่างเรื่องยางพาราที่ผมพูดไปเมื่อวันเสาร์ที่แล้ว   ก็เป็นความร่วมมือกัน  3 ประเทศ  มาเลเซีย  อินโดนีเซีย และไทย  ประกาศความร่วมมือที่ชัดเจนขึ้น  ยางพาราก็ราคาขึ้นอย่างต่อเนื่อง  ที่ผมพูดไปเมื่อสัปดาห์ที่แล้วก็อยู่ที่ประมาณ  30-31 บาท  อาทิตย์นี้ขึ้นไปเกือบจะแตะ 40 บาท  ก็ต้องขอแสดงความยินดีกับพี่น้องเกษตรกร แต่ก็คงเป็นครั้งแรกในประวัติศาสตร์ที่รัฐบาลไปแทรกแซงราคายางและซื้อยางเข้าสต็อก  ราคาขายก็คงมีกำไรเที่ยวนี้แหละ  ปกติแล้วขายขาดทุนมาโดยตลอด  เข้าใจว่าขายเที่ยวนี้กำไรเป็นพันล้าน   อันนี้เป็นเรื่องที่ผมจะต้องทำและจะขยายความร่วมมือจากยางพารา ก็กำลังศึกษาว่าจะทำเรื่องความร่วมมือเรื่องข้าวให้ได้เหมือนยางพารา  จะพยายามคุยนะครับ  เพราะข้าวอาจจะต้องหลายประเทศมากกว่ายางพาราก็มีประเทศผู้ผลิตหลายประเทศ  ในเอเชียทั้งนั้นส่วนใหญ่  นอกเอเชียก็มีอเมริกา  แต่ว่าในเอเชียเป็นผู้ผลิตรายใหญ่  ไทยเป็นอันดับ 1  เวียดนามกับอินเดียเป็นอันดับ 2 แข่งกันอยู่ และก็มี       ปากีสถาน  จีน ซึ่งร่วมมือง่ายประเทศกลุ่มพวกนี้เพราะอยู่ในเอเชียด้วยกัน

 
ธนาคารแห่งประเทศไทยและกระทรวงการคลังร่วมกันวางแนวทางการแก้ปัญหาหนี้กองทุนเพื่อการฟื้นฟูและพัฒนาระบบสถาบันการเงิน

                                          อีกเรื่องที่ต้องอธิบายให้พี่น้องประชาชนฟังด้วยตัวเอง  คือเมื่อวานนี้ก่อนที่จะเดินทางมาประชุมคณะรัฐมนตรีนอกสถานที่   มีเรื่องด่วนขึ้นมา  เป็นเรื่องของการต้องการจะแก้ปัญหาหนี้อันเกิดจากการที่รัฐบาลที่แล้วได้เข้าไปแก้ปัญหาสถาบันการเงิน  เริ่มต้นก็ตอนที่  56 ไฟแนนซ์มีปัญหา  ก็มีประชาชนเข้าไปถอนเงิน  เมื่อถอนเงินไฟแนนซ์ก็ไม่สามารถเอาเงินไปให้ประชาชนถอนได้  เพราะเนื่องจากว่าปล่อยกู้ไปหมดแล้ว   รัฐบาลก็เลยต้องให้เงินยืมไปให้ประชาชนไทยถอน  ซึ่งเงินฝากของประชาชนใน 56 ไฟแนนซ์ตอนนั้นมีอยู่ประมาณ  7 แสนกว่าล้านก็ถอนไปหมด  รวมทั้งที่เป็นตั๋วที่เริ่มจะถอนก็ทยอยถอนวันนี้   ส่วนหนี้สินที่ไฟแนนซ์ทั้ง  56 แห่งปล่อยกู้ไป  ก็ให้ ปรส. ไปประมูลขายทอดตลาด  ทั้งหมดที่เล่านี่เป็นของรัฐบาลที่แล้วนะครับ  ก็ประมูลขายทอดตลาดได้เงินมา  2 แสนกว่าล้านเบ็ดเสร็จแล้วถือว่าขาดทุนไปประมาณ  5 แสนล้าน   รัฐบาลที่แล้วก็ได้ออกพันธบัตรเพื่อจะไปใช้หนี้  5 แสนล้าน  ก็ใช้ไปแล้วรัฐบาลก็รับทั้งต้นทั้งดอกเบี้ยมาแล้ว   ทีนี้ก็มีอีก 2 ส่วน  ส่วนหนึ่งก็ 1 แสนกว่าล้าน  อีกส่วนหนึ่งก็  7 แสนกว่าล้าน  รวมแล้ว  8 แสนกว่าล้าน   ซึ่งยังอยู่ที่กองทุนฟื้นฟู    1 แสนกว่าล้านแรกได้ออก     พันธบัตรของกองทุนฟื้นฟูฯ โดยรัฐบาลค้ำประกันไปแล้ว  ยังเหลืออีกประมาณ 7 แสนกว่าล้าน   จะต้องออกพันธบัตร เพื่อที่จะใช้หนี้ทั้งหมด  ซึ่งหนี้ทั้งหมดก็เกิดจากเรื่อง 56 ไฟแนนซ์   เรื่องไปเพิ่มขึ้นทุนธนาคาร ปิดธนาคารไป   ขายธนาคารบางส่วน  เซ็นสัญญารับผิดชอบหนี้เสียไว้  ก็ทั้งหมดประเมินการเสียหายรวมกันแล้ว 3 งวดประมาณ  1.398 ล้านล้านบาท   ถ้านับจนถึงวันเสียหายเพราะมีดอกเบี้ยด้วยจนถึงสิ้นเดือนพฤษภาคมที่ผ่านมา ก็ประมาณ  1.4  ล้านล้านบาท  เป็นความเสียหายที่ถือว่ามาก  ทีนี้รัฐบาลนี้มาถึงก็ดูว่าจะทำอย่างไร  ถ้าปล่อยคาไว้อย่างนี้ความน่าเชื่อถือของประเทศก็จะเสียหาย  เพราะต่างประเทศเขามองว่าหนี้ขนาดนี้ไม่มีปัญญาใช้  จึงได้ให้กระทรวงการคลังกับธนาคารแห่งประเทศไทยไปนั่งคิดร่วมกับคณะที่ปรึกษาของผมว่าเราจะแก้กันอย่างไร  เมื่อวานนี้จึงสรุปทางออกเป็นทางการ  ความจริงแล้วพยายามสรุปกันมานานแล้ว  แต่ว่าก็ยังพยายามดูความรอบคอบ   เมื่อวานนี้ได้เสนอเข้าคณะรัฐมนตรีเป็นทางการ  ซึ่งมีการประชุมคณะรัฐมนตรีเป็นวาระพิเศษเพื่อดูเรื่องนี้  ก็มาดูกันอย่างเป็นทางการ  หลักก็คือว่าธนาคารแห่งประเทศไทยจะเป็นผู้ชำระเงินต้น ก้อนแรกที่เกิดจาก 56 ไฟแนนซ์นั้น  5 แสนล้าน  จะใช้เวลา  29 ปีชำระหมด   ใช้กำไรของธนาคารแห่งประเทศไทยผ่อนชำระเงินต้นเป็นเวลา 29 ปี   ส่วนรัฐบาลไทยมีหน้าที่ใช้เงินภาษีอากรประชาชนไปผ่อนชำระดอกเบี้ย ธนาคารแห่งประเทศไทยเอากำไรไปชำระต้น รัฐบาลเอาภาษีพี่น้องประชาชนจัดสรรอยู่ในงบประมาณทุกปีไปชำระดอกเบี้ย     เราคำนวณแล้วก้อนแรกใช้เวลา  29 ปี  ผมก็อายุ 82 ปีพอดีหลังจากที่ชำระหมด  ส่วนอีก 2 ก้อนหลังแสนหนึ่งหมื่นกับเจ็ดแสนกว่าก็อีกแปดแสนกว่าล้านนั้นจะใช้เวลา 19 ปี จะใช้คู่กันนะครับไม่ใช่รวมกันแล้ว  19+29 ปี ไม่ใช่  เราชำระไปพร้อม ๆ กัน  ก้อนหลังจะหมดก่อนคือ  19 ปี  ก็เช่นกันครับเงินต้นธนาคารแห่งประเทศไทยออก  ดอกเบี้ยเงินภาษีอากรประชาชนออก  ซึ่งดอกเบี้ยปาเข้าไปประมาณร่วม  1 ล้านล้านเหมือนกัน  ถือว่าหนักหน่วงเอาการ  แต่ความชัดเจนเกิดขึ้นแล้วครับว่า เงินก้อนนี้ที่ใครบอกว่าชำระไม่ได้ วันนี้สามารถชำระได้ชัดเจน  โดยการจัดสรรเงินผลกำไรของฝ่ายออกพันธบัตรของธนาคารแห่งประเทศไทยไปชำระเงินต้น  รัฐบาลใช้เงินภาษีอากรของประชาชนชำระดอกเบี้ย  จะใช้เวลารวมกัน 29 ปี  แต่แบ่งเป็น 2 ก้อน  ก้อนหนึ่ง  19 ปีหมดแล้ว  อีกก้อนใช้ต่อเนื่องมาเป็น 29 ปี  ทั้งหมดดูแล้วก็ไม่หนักใจ เพราะหนี้ที่จะปรากฎอยู่ก็จะไม่เกิน 60 %  ของจีดีพี    ซึ่งถือว่าเป็นหนี้ระดับกลางเพราะว่าอย่างญี่ปุ่นก็มีถึง 130%  อิตาลีมี  130 กว่าเปอร์เซนต์เหมือนกัน  เพราะฉะนั้น  ประเทศไทยมีหนี้ประมาณ  60 %  แล้วมีแผนการชำระหนี้ชัดเจน  และจะไม่ยอมให้หนี้ของประเทศเกิน 65% ของจีดีพี       ก็จะทำให้ถือว่าความน่าเชื่อถือยังมีและยังเป็นเรื่องที่สามารถชำระได้  มีระยะเวลามีที่มาของเงินในการชำระอย่างชัดเจน  ทั้งนี้ความน่าเชื่อถือของประเทศไทยจะเพิ่มขึ้นอย่างมาก   ที่สำคัญคือรัฐบาลได้กำหนดวินัยทางการเงินการคลังอย่างเต็มที่  โดยเฉพาะเรื่องการจัดสรรงบประมาณ  จะยืนยันว่าจะไม่ให้การชำระหนี้ของประเทศเกินกว่า  16% ของงบประมาณทั้งหมดแต่ละปี   เพราะฉะนั้น งบประมาณแต่ละปีกำหนดไว้เท่าไหร่  ก็จะเป็นการชำระหนี้  ดอกเบี้ยและเงินต้นไม่เกิน 16%  นี่เราวางแผนให้สำนักบริหารหนี้สาธารณะมาคุยด้วยแล้ว  มาเกลี่ยหนี้ทั้งหมดก็จะล็อกไว้ที่ไม่เกิน 16% ของงบประมาณ  ก็จะทำให้มีงบลงทุนในแต่ละปีไม่น้อยกว่า 20% ก็ถือว่าเราจะรักษาในเรื่องของตัวเลขทางมหภาคตัวนี้ไว้ให้ดี  ผมเชื่อว่าตรงนี้พอไหวนะครับ  ทำยังไงได้ครับหนี้สร้างมาแล้วเราก็ต้องมีการชำระและก็จะรักษาไม่ให้งบประมาณของประเทศขาดดุลเกินกว่าอีก  4 ปี  อีก 4 ปีนี่อย่างช้า   ไม่เกินอีก 4 ปี  ผมจะพยายามทำให้จีดีพีประเทศโตขึ้น  ถ้าโตขึ้นได้ดีขึ้น   โตขึ้นที่ยั่งยืนนะครับ โตขึ้นที่แข็งแรงก็จะทำให้การขาดดุลประเทศจบเร็วที่สุด  พอจบเร็วปุ๊ปตัวหนี้จะเริ่มไม่เพิ่ม  และในที่สุดตัวหนี้ก็จะเริ่มลด    อันนี้คือสิ่งที่รัฐบาลนี้พยายามอย่างเต็มที่ที่จะไม่ทิ้งปัญหาไว้ให้กับลูกหลานในอนาคตอย่างชนิดที่ไม่มีทางแก้            เราจะพยายามมีทางแก้ให้ชัดเจน  ถึงแม้ว่าผมคงไม่ได้เป็นนายกฯ   ถึงอายุ 82 ปีแน่  แต่ว่าทางแก้นี้ค่อนข้างชัดเจนเห็นตัวเลขชัดเจน  เห็นที่มาของเงินชัดเจน  เพราะฉะนั้น  รุ่นหลัง ๆ ที่จะขึ้นมารับผิดชอบบ้านเมืองต่อก็จะไม่หนักใจในส่วนนี้       แต่ยืนยันอีกครั้งนะครับว่าหนี้ทั้งหมดที่       รัฐบาลรับมาจัดสรรชำระนี้เป็นเรื่องที่รับช่วงเขามานะครับ รัฐบาลนี้สร้างหนี้น้อยมาก  สร้างหนี้ก็เฉพาะการขาดดุลงบประมาณ และการขาดดุลนั้นพยายามระมัดระวัง  พยายามจะใช้เงินอย่างประหยัด อันไหนที่ตั้งงบประมาณไปแล้วก็จริงอยู่ แต่ถ้าไปพบ    ภายหลังว่าอาจจะไม่จำเป็นก็ไม่ใช้  ไม่ใช่ว่าตั้งมาแล้วจะต้องใช้ให้หมดไม่จำเป็น   เพราะงบประมาณที่ตั้งของปีที่แล้ว 5.8 หมื่นล้าน     ตอนนี้เพิ่งใช้ไปประมาณ  9 พันกว่าล้านไม่ได้รีบใช้เลย  เพราะถ้าเศรษฐกิจยังพอไปได้ก็ไม่ได้รีบใช้ เพราะว่าใช้ส่วนเกินก็คือต้องเป็นหนี้  ระมัดระวังอยู่แล้วไม่ต้องห่วงครับ  ผมพยายามจะดูตัวด้วยตัวเองอย่างใกล้ชิด   อันนี้ก็เป็นเรื่องที่ต้องเล่าให้พี่น้องประชาชนฟังให้เข้าใจไม่อย่างนั้นจะตกใจ            ก็ต้องยอมรับครับว่ามันเป็นเรื่องผิดพลาดจากวิกฤตเศรษฐกิจที่ผ่านมา   และก็การแก้ปัญหาเมื่อแก้แนวนั้นจะต้องเสียหายขนาดนี้  เมื่อเสียหายขนาดนี้ก็ต้องแก้ไขเพราะไม่มีวิธีแก้ไขดีกว่าอย่างอื่น  ถ้าไม่เช่นนั้นเราก็ต้องมาสร้างหนี้เพื่อล้างหนี้  ผลสุดท้ายดอกเบี้ยก็เพิ่มขึ้นอีกไม่มีประโยชน์   ก็ต้องใช้วิธีนี้แหละครับดีที่สุดแล้ว ได้พยายามคิดกันมาหลายเดือนแล้วครับ  วันนี้ก็กราบเรียน             พี่น้องประชาชนในเรื่องนี้ชัดเจน

 
ขอให้ช่วยกันแจ้งเบาะแสเรื่องการทุจริตนมโรงเรียน

                                          สัปดาห์ที่ผ่านมาก็มีงานหลายเรื่อง   ก็คงจะขออนุญาตเล่าแค่นี้เพราะว่าเรื่องเยอะ  อีกสักเรื่องหนึ่งครับ  วันก่อนผมอ่านหนังสือพิมพ์พบว่า  ทางภาคอีสานปัญหาเรื่องนมโรงเรียนยังมีอยู่เยอะ  มีนมบูดบ้าง   ส่งนมล่าช้าบ้าง ใช้นมผงบ้าง ยังเป็นปัญหาเก่าทั้งนั้นที่แก้ไปแล้ว เข้าใจว่าคงมีปัญหาคอรัปชั่นแน่นอน        ผมเลยบอกกับที่ประชุมว่าให้บอกกับทุกโรงเรียน  วันนี้ก็บอกด้วยตัวเองนะครับ  เด็ก ๆ หรือครูก็ได้ที่ไม่ได้ไปรับรู้กับเรื่องของการทุจริตของใครที่เกิดขึ้น   ถ้าเห็นว่ามีโรงเรียนไหนมีปัญหา  มีท่าทางส่อไปทางทุจริตคอรัปชั่นแจ้งเบาะแส  เขียนเป็นจดหมายถึงผมก็ได้ที่ทำเนียบรัฐบาล  ถ้าสามารถที่จะนำตัวผู้กระทำผิดมาดำเนินคดีได้  แค่อัยการสั่งฟ้องผมจะให้รางวัลโดยใช้เงินส่วนตัวผมรายละ  1 แสนบาท ผมโกรธมากครับเพราะถือว่าไปทำลายอนาคตเยาวชนของชาติ  ซึ่งการได้รับประทานนมนั้นต้องถือว่าเป็นความคิดริเริ่มที่ดีของอดีตท่านนายกรัฐมนตรีชวน  หลีกภัย  ที่เป็นคนเสนอให้มีการจัดซื้อนมให้นักเรียนทาน   แต่ว่าที่ผ่านมามันหมักหมมกันมากแล้วรัฐบาลนี้เข้ามาก็แก้ปัญหานมได้ระดับหนึ่ง  ทำให้เกษตรกรโคนมทั้งหลายขายนมได้ราคาและไม่มีการเทนมทิ้งช่วงปิดเทอมอีกแล้ว    แต่ก็ยังไม่วายมีองค์กรปกท้องถิ่นบางแห่งที่ได้รับการจัดสรรให้ไปทำเรื่องนม  ยังทำเรื่องไม่ดีเกิดขึ้น  เรื่องการไปทำทุจริตกับเด็กทุจริตกับคนจนนี่ผมถือว่าเป็นเรื่องที่      ร้ายแรง  เรื่องยาเสพติด  เพราะฉะนั้น ผมต้องเล่นงาน  ถ้ามีเบาะแสให้ผม ๆ  จะให้รางวัลและให้ทุนการศึกษาเด็ก ๆ   หัดจับพวกขี้โกงแทนเด็ก  ๆ นี่ดีครับ  ขอเรียนว่าเรื่องนี้เป็นเรื่องที่ไม่เหมาะสมไม่ถูกต้องอย่างยิ่ง

 
ครอบครัวผมไม่มีที่ที่เกาะช้างเลย

                                          ก็คงมีอีกหลายเรื่องครับแต่เนื่องจากเวลาจำกัด  เดี๋ยวผมก็ต้องไปร่วมงานของโรงเรียน        ไทยรัฐวิทยา  และก็จะไปตรวจสถานที่น่าท่องเที่ยวของเกาะช้าง   ขอแถมนิดหนึ่งครับจะไปเกาะช้าง   มีข่าวลือเยอะมากว่าผมมีที่ที่เกาะช้างเยอะแยะ   แล้วก็ลือว่าผมกำลังกว้านซื้อที่ที่เกาะช้าง  ขอเรียนพี่น้องประชาชนที่อยู่ที่เกาะช้าง อยู่บริเวณภาคตะวันออก หรือผู้ที่สนใจที่จะไปลงทุนไปซื้อที่ที่เกาะช้าง ขอเรียนว่าผมไม่มีที่แม้แต่วาเดียวในเกาะช้าง  ลูกหลานผมก็ไม่มี  เท่าที่ผมรู้ในครอบครัวผมหรือครอบครัวทางภรรยาผมไม่มีที่ในเกาะช้างเลย  และถ้ามีใครมาลือว่าผมกว้านซื้อที่ในเกาะช้างอย่าไปเชื่อครับ  ถ้าผมจะซื้อที่ที่ไหนวันนี้ก็คงจะซื้อเพื่อจะปลูกบ้านเท่าที่พอปลูกบ้านเท่านั้นครับ  แต่ว่าที่เกาะช้างยังไม่มีแผนเลยนะครับ  ยังไม่ได้คิดว่าจะมาปลูกบ้านที่เกาะช้าง  เพราะฉะนั้น  เลยไม่มีที่สักวาและก็ยังไม่คิดจะซื้อ  ข่าวลือเยอะเหลือเกิน  คนชอบปล่อยข่าวเกี่ยวกับเรื่องผมเป็นประจำ   ถ้าใครมาลือใครมาอ้างชื่อผม  ท่านติดต่อสำนักงานผมที่เลขาฯ ผมได้เลย         ก็ขอเรียนว่าข่าวลือเยอะ และขอเรียนพี่น้องว่ารัฐบาลนี้จะมุ่งมั่นทำงานแก้ปัญหาของพี่น้องอย่างไม่เห็นแก่ความเหน็ดเหนื่อยและก็จะทำเต็มที่เพื่อพี่น้องประชาชนคนไทยทุกคน และขอให้สุดสัปดาห์นี้ได้พักผ่อนกับครอบครัวให้มีความสุขครับ

 

------------------------------------

ฝ่ายวิเคราะห์ข่าว  สำนักโฆษก
วิสุนี ตรวจ/จินตนา/ถอดเทป/พิมพ์