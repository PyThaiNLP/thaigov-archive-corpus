คำกล่าวของ พ.ต.ท. ทักษิณ ชินวัตร นายกรัฐมนตรี

ในโอกาสมอบโอวาทแก่ผู้เข้าร่วมสัมมนาเรื่อง “พลังแผ่นดิน พลังการท่องเที่ยวไทย”

ณ โรงแรมลิตเติ้ลดั๊กเชียงราย อำเภอเมือง จังหวัดเชียงราย

เมื่อวันเสาร์ที่ 2 กุมภาพันธ์ 2545  เวลา 11.15 น.

------------------------------------------

                                สวัสดีครับพี่น้องชาวเชียงรายที่เคารพรัก เห็นหน้าพี่น้องแล้วต้องพูดภาษาคำเมือง แต่มีการ ถ่ายทอดทางโทรทัศน์แล้วต้องพูดภาษาไทยจึงรู้สึกขัดเขิน ถ้าพูดภาษาคำเมืองจะดีกว่าเพราะไม่ขัดเขิน

                                ท่านรัฐมนตรีช่วยว่าการกระทรวงเกษตรและสหกรณ์ ท่านอธิบดีกรมป่าไม้ ท่านผู้ว่าราชการจังหวัดเชียงราย ท่านโฆษกประจำสำนักนายกรัฐมนตรี (นายยงยุทธ ติยะไพรัช) ท่านสมาชิกสภาผู้แทนราษฎรจังหวัดเชียงรายทั้ง 8 ท่าน ท่านสมาชิกวุฒิสภา

                                วันนี้ผมมีความยินดีที่ได้มาพบพี่น้องชาวจังหวัดเชียงราย และมาพูดเรื่อง “พลังแผ่นดิน     พลังการท่องเที่ยวไทย” พยายามจะตื่นเพื่อพูด เพราะเมื่อคืนนี้กลับมาถึงประมาณ 03.00 น. กว่าจะเข้านอนได้ประมาณ 04.00 น. ตอนเช้าตื่นมาประมาณ 07.00 น. เพื่อที่เวลา 08.00 น. มาพูดทางวิทยุ และ 08.45 น.       ไปเปิดงานไม้ดอกไม้ประดับ ครั้งที่ 26 ที่จังหวัดเชียงใหม่ แล้วมาที่นี่เพื่อมาเปิดโรงพยาบาลโอเวอร์บรุ๊ค และ    มาพูดที่นี่ เสร็จแล้วจึงไปดอยตุง เย็นนี้กลับไปงานแต่งงานที่จังหวัดเชียงใหม่ พรุ่งนี้เช้ามีที่จังหวัดเชียงใหม่อีก    3 งาน เสาร์-อาทิตย์นี้ ไม่ได้พัก

                                ผมทำงานเหนื่อยแต่มีความสุข เพราะว่าพี่น้องประชาชนเข้าใจว่าผมกำลังทำงาน กำลังแก้ไขปัญหา กำลังวางระบบ เพื่อการพัฒนาที่ยั่งยืนของคนไทย และเพื่อลูกหลานของเราในอนาคต ซึ่งอาจต้องใช้เวลาบ้างในบางเรื่อง แต่บางเรื่องก็เป็นรูปธรรม ถ้าท่านจำได้สิ่งที่ยืนขึ้นปราศรัยทุกที่ที่ท่านได้ไปฟัง ที่ได้สัญญาอะไรไว้ทำทั้งหมดและทำมากกว่าที่ได้สัญญา วันนี้จึงมีความภูมิใจที่ได้ทำ และจะทำต่อไป

                                วันนี้ ต้องการให้ผมมาพูดเรื่องการท่องเที่ยว ก่อนอื่นต้องถามก่อนว่า “ท่องเที่ยว” คืออะไร    ถ้าเราไม่เข้าใจตรงนี้อย่างแตกฉาน เราจะไม่เข้าใจว่าจะให้รวมพลังแผ่นดินเพื่อท่องเที่ยวไทยนั้น ต้องทำอะไร

                                “ท่องเที่ยว” นั้นมีความหมายกว้าง เมื่อก่อนมีความหมายแคบ แต่เดี๋ยวนี้มีความหมายกว้างขึ้น ท่องเที่ยวคือกระบวนการที่นำคนที่ไม่ใช่คนบ้านเรา ไม่ว่าจะเป็นคนไทยหรือคนต่างประเทศ เดินทางมาในบ้านเรา มาใช้สตางค์ในบ้านเรา ไม่ว่าจะใช้สตางค์แบบไหน เช่น มาประชุม มาแข่งขันกีฬา มาจัดเลี้ยง ไปดูป่า     ไปอาบน้ำร้อน น้ำพุร้อน หรือจะไปดูศิลปหัตถกรรม ไปซื้อหนึ่งผลิตภัณฑ์ หนึ่งตำบล สิ่งเหล่านี้เป็นกิจกรรม       ที่เรียกว่าท่องเที่ยวทั้งนั้น ซึ่งกิจกรรมท่องเที่ยวที่ดีและแข็งแรงที่สุด จุดมุ่งหมายของความสำเร็จตรงนั้นอยู่ที่  ประชาชนในท้องที่ ในชุมชน หรือในจังหวัดนั้นๆ ที่จะเข้าใจและพร้อมใจกันรวมพลังให้เป็นหนึ่ง ที่จะยินดีต้อนรับผู้ที่มาเยือน ไม่ว่ารูปแบบไหน และอยากให้เขามาเยือนบ่อยๆ มาเยือนมากๆ เพราะว่าการที่เข้ามาเขานำสตางค์   มาใช้ เมื่อนำสตางค์มาใช้นั้น มันกระจายอยู่เต็มไปหมดทุกๆ ระดับ ไปเดินซื้อของที่หมู่บ้าน เงินก็อยู่ที่หมู่บ้าน   ไปพักแรมในหมู่บ้าน เงินก็อยู่ที่หมู่บ้าน ไปกินน้ำเงินก็อยู่ในหมู่บ้าน มาอยู่ในจังหวัด มาพักในโรงแรม โรงแรม    มีคนมาพักก็มีสตางค์จ้างคนงาน คนงานก็เป็นลูกหลานของเราก็จะมีงานทำ เขากินอาหาร เขาให้ทิป เราก็ได้สตางค์ใช้ นำไปให้พี่ ให้น้อง ให้พ่อ ให้แม่ นี่คือการที่เราจะต้องคิดว่าท่องเที่ยวมีความสำคัญอย่างไร และทำอย่างไรจึงจะดึงดูด นอกจากน้ำใจแล้ว การรักษาสิ่งแวดล้อมจะดึงดูดอย่างไร

                                ผมจะเล่าทีละเรื่อง ผมไปเมืองโออิตะ ประเทศญี่ปุ่น ซึ่งเป็นเมืองต้นตำรับของหนึ่งผลิตภัณฑ์ หนึ่งตำบลของประเทศญี่ปุ่น ปรากฏว่าพอไปถึงเขาให้ผมไปพักเมืองเล็กๆ เมืองหนึ่งของจังหวัดโออิตะ   คือเมืองยูฟีน ปรากฎว่าเมืองยูฟีนนี้เป็นเมืองในฝันของคนญี่ปุ่นที่อยากจะไป ทุกคนอยากจะไปยูฟีน ถามว่า   อยากจะไปยูฟีนเพราะอะไร เพราะว่าในยูฟีนมีน้ำพุร้อนธรรมชาติเกิดขึ้น และเขาพัฒนา ซึ่งน้ำพุร้อนมีหลายจุด บางจุดตั้งอยู่ในโรงแรม ซึ่งปลูกเป็นกระท่อมและต่อน้ำร้อนเข้าไปในห้อง และอ่างอาบน้ำใช้ไม้ทำเพื่ออาบน้ำร้อน  ซึ่งร้อนมาก เป็นน้ำแร่ และบางที่เป็นธรรมชาติ นำน้ำร้อนไปขังเป็นบ่อธรรมชาติ มีผู้ชายส่วนหนึ่ง มีผู้หญิง      ส่วนหนึ่ง เขาไปอาบแบบญี่ปุ่นคือผู้ชายห้องหนึ่ง ผู้หญิงห้องหนึ่ง บางที่ปนกันผู้ชายผู้หญิงอาบรวมกัน

                                ตอนเช้าในฤดูหนาวจะมีหมอกลง น้ำค้างจะเต็มยอดหญ้า เมืองนี้จะเลี้ยงวัว วัวกินยอดหญ้า   ที่เกิดจากน้ำค้าง เขารักษาสิ่งแวดล้อมดีมาก ทำให้คนอยากไป และยังมีการแสดงเล็กๆ น้อยๆ โรงแรมที่เขาอยู่   ก็คือกระต๊อบดีๆ นี่เอง แต่มีความสะดวกสบายภายใน เช่น มีเตียงนอนที่ดี มีผ้าห่มที่ดี แต่สภาพภายนอก      คือกระต๊อบ ได้หลายสตางค์เพราะแพง ปรากฏว่าอยากไปเที่ยวกัน เพราะว่าผลสุดท้ายมนุษย์ไปร่ำรวยอย่างไร    ก็แล้วแต่ อยากจะกลับมาสู่ธรรมชาติ ที่ภาษาอังกฤษว่า back to basic คือทุกคนอยากจะกลับมาสู่ที่พื้นฐานของธรรมชาติ ผมจึงสรุปและพูดกับผู้ว่าเมืองโออิตะว่า nature is treasure คือธรรมชาติคือทรัพย์สมบัติอันยิ่งใหญ่ ฉะนั้น การรักษาธรรมชาติก็ขายได้ เห็นไหมว่าธรรมชาติที่มีน้ำพุร้อน น้ำค้าง หมอก และมีศิลปวัฒนธรรมที่มีมาแต่โบราณ มารวมกันเท่านี้ ปรากฏว่าคนมาเที่ยวตลอดเวลา ต้องจองโรงแรมกันนานกว่าจะได้พัก เต็มตลอดเวลา

                                ผมไปพบคนญี่ปุ่นที่มาพัก จึงถามเขา เขาตอบว่าเป็นเมืองในฝันที่คนญี่ปุ่นอยากจะมากัน    โดยเฉพาะคนที่อยู่ในเมืองหนาวที่หิมะลงก็อยากจะมา ธรรมชาติของมนุษย์ไม่ค่อยพอใจในสิ่งที่ตนเองมีอยู่   อยากไปเจอในสิ่งที่ตนเองไม่เคยมี ไม่เคยเจอ เช่น นายกรัฐมนตรีประเทศสิงคโปร์จะมาเป็นแขกของผมในวันที่ 18-19-20 กุมภาพันธ์ 2545 ท่านบอกกับผมก่อนที่จะมาคืออยากจะมาเที่ยวทางเหนือ เพราะท่านอยู่เกาะ สิงคโปร์เป็นเกาะมีทะเลล้อมรอบ จึงอยากจะมาดูภูเขา อยากจะมาตีกอล์ฟที่เมืองภูเขา ผมจึงพามาจังหวัดเชียงรายในวันที่ 19 นี้

                                ฉะนั้น เรามีอะไรที่เป็นของธรรมชาติ ต้องรักษาเอาไว้ เพราะรักษาไว้แล้วเป็นเงิน เงินเหล่านี้   จะลงมาที่ชาวบ้านโดยไม่รู้ตัว อย่างรายงานว่าการท่องเที่ยวทำให้ประเทศมีรายได้ปีละ 300,000 ล้านบาท          ซึ่งอยู่ที่ไหน ก็อยู่ที่ประชาชนส่วนใหญ่เพราะกระจายไปหมด แต่ประเมินว่าคนหนึ่งมาจะเอาเงินมาใช้เท่าไร ฉะนั้น ลงไปกระจายหมด วันนี้ รัฐบาลจะลงทุนเรื่องการท่องเที่ยวมาก เพราะอะไร เพราะคิดว่าการท่องเที่ยวคือเงิน   โดยเฉพาะต่างประเทศมาใช้เงินเหรียญสหรัฐฯ แท้ๆ รัฐบาลก็ได้เงินต่างประเทศเข้ามา คนไทยไม่ไปเที่ยวเมืองนอกมาเที่ยวเมืองไทย ไม่ต้องเสียเงินเหรียญสหรัฐฯ ไปทิ้งเมืองนอก ก็เที่ยวเมืองไทย คนทางใต้อยากมาเที่ยวทางเหนือ คนเหนืออยากไปเที่ยวทางใต้ คนทางตะวันออกอยากมาเที่ยวทางเหนือ เป็นลักษณะของการนอกจากไปเที่ยวกันภายในประเทศแล้ว ยังมีคนต่างประเทศไปเที่ยว ซึ่งเป็นสิ่งที่เป็นรายได้

                                ปรากฏว่า ที่โออิตะเขามีสหกรณ์ทำเช่นเดียวกับวิสาหกิจชุมชนที่กฎหมายกำลังจะออก        คือให้ประชาชนรวมตัวกันทำธุรกิจ แต่แทนที่จะไปจดทะเบียนเสียภาษีแบบบริษัททั้งหลาย ก็เป็นทะเบียนวิสาหกิจชุมชน ซึ่งเสียภาษีต่ำ และทำง่าย ค่าใช้จ่าย โสหุ้ยไม่มาก เพื่อให้ชุมชนรวมตัวทำธุรกิจได้อย่างเข้มแข็ง และชุมชนเหล่านั้นเหมือนกับวิสาหกิจชุมชนแบบนั้น พอถึงเวลาจะนำของที่ผลิตได้ไปขายตามแหล่งท่องเที่ยว ขายให้      นักท่องเที่ยวบ้าง ขายใช้กันเองในหมู่บ้านบ้าง เงินทองก็ไม่ไปไหน เพราะว่าเขาปรับเป็นเมืองท่องเที่ยว           และมีการสร้างวิสาหกิจชุมชน ผลิตสินค้าหนึ่งผลิตภัณฑ์หนึ่งตำบล ไม่ใช่หนึ่งหมู่บ้านหนึ่งผลิตภัณฑ์ เขารวมตัวกันทำ ปรากฏว่าจังหวัดโออิตะจึงกลายเป็นจังหวัดที่มีคนท่องเที่ยวมาก และสินค้าก็ขายในจังหวัดได้และส่งออกไปจังหวัดอื่นได้ ส่งออกนอกประเทศได้ ผลสุดท้าย จังหวัดนี้จึงกลายเป็นจังหวัดที่คนมีรายได้มากขึ้น มีรายได้เฉลี่ยสูงกว่ารายจ่ายของจังหวัดเป็นอันดับสองรองจากอัตราเฉลี่ยของประเทศสหรัฐอเมริกา

                                เห็นไหมครับ จากเมืองที่ยากจน ผู้ว่าฯ ของเขาเป็นผู้นำที่ดีดึงประชาชนเข้ามารวมพลังกัน    หมู่บ้านนี้มีผู้นำธรรมชาติขึ้นมา ผู้นำธรรมชาติกับผู้ว่าฯ ใกล้ชิดกันถ่ายทอดความคิดเห็น ความรู้สึกนึกคิดกัน อธิบายให้ฟัง ทุกคนตั้งใจ เต็มใจที่จะทำ ซึ่งทำให้เกิดการรวมพลัง หมู่บ้านตนเองมีอะไรดีช่วยกันคิด เรามีภูเขาต้องรักษาเอาไว้ให้ดี เราสร้างให้ภูเขานี้เป็นภูเขาชงชาไหม เราปลูกชา ก็นำประเพณีชงชา ซึ่งมีชาเขียว มีวิธีการกินชา ทำให้คนมารู้สึกว่าแปลกกว่าที่เคยมี ความจริงไม่มีอะไรมาก แต่ธรรมชาติมนุษย์จะเบื่อความจำเจของชีวิต วันนี้ รับรองว่าคนเชียงรายให้ไปเที่ยวทะเล ถามใครจะไปบ้าง รับรองยกมือกันเป็นแถว เพราะอยู่ภูเขามานาน ไม่มีทะเล ลองไปถามคนแถบชายทะเล ถามว่าจะไปทะเลอีกที่หนึ่งไหม หรือจะไปเมืองภูเขา รับรองยกมือไปภูเขาหมด      ซึ่งเป็นธรรมชาติของความต้องการของมนุษย์ เบื่อสิ่งจำเจ

                                ฉะนั้นบางที บางครั้ง ท่านอยู่นานๆ ท่านก็เบื่อ ไม่เห็นมีอะไรเลย ไม่ต้องรักษาอะไรไว้ ไม่ได้ เพราะธรรมชาติสร้างยาก สร้างใหม่ไม่ได้ แต่ทำลายง่ายชั่วพริบตาเดียว แต่เมื่อท่านรักษาธรรมชาติเหล่านี้ไว้ให้ดี จะทำให้เกิดเป็นเงินเป็นทอง เพราะต่อไปผมบอกได้เลยว่าทุกประเทศทั่วโลกจะแข่งขันกันเรื่องการท่องเที่ยว เพราะการท่องเที่ยวจะทำให้เงินไปถึงมือชาวบ้าน ฉะนั้น ต่อไปทุกหมู่บ้านจะแข่งขันกัน หมู่บ้านนี้มีผลิตภัณฑ์ดี หมู่บ้านนี้มีศิลปวัฒนธรรมเก่าดี หมู่บ้านนี้มีสิ่งที่เป็นธรรมชาติดี และทุกคนก็รักษากันใหญ่ พอชาวบ้านมาเที่ยวก็ให้การ ต้อนรับอย่างเดียว รักษาความปลอดภัยให้แก่ชาวบ้าน บางหมู่บ้านทำกระต๊อบที่เรียกว่า home stay หรือว่า     อยู่ที่บ้าน เชิญให้มาเที่ยวมาอยู่ที่บ้านและมีการเก็บค่าใช้จ่าย ซึ่งพอเหมาะพอสม ไม่ใช่ถือโอกาส หน้านี้เทศกาลต้องเก็บเงินแพงๆ จะได้เข็ดคราวหน้าไม่มาแล้ว จะต้องคิดในระยะยาว ช่วยกัน เราต้องเลือกผู้นำแล้วช่วยกันคิด ช่วยกันอ่าน ปรึกษาหารือกัน นั่นคือวิธีที่ดีที่สุด

                                วันนี้ ผมมานั่งดูตัวเลขของประเทศไทย งบประมาณแผ่นดินเป็นเพียงร้อยละ 20 ของ      ผลิตภัณฑ์มวลรวมประชาชาติ (GDP) เศรษฐกิจของประเทศรวมทั้งหมด และในร้อยละ 20 นี เป็นงบประมาณสำหรับเงินเดือน ค่าใช้หนี้ ค่าน้ำ ค่าไฟ ซึ่งเป็นงบประมาณค่าใช้จ่ายประจำร้อยละ 16 เหลือเพียงอีกร้อยละ 4 เป็นงบประมาณเพื่อการลงทุน ซึ่งไม่เพียงพอที่จะทำให้เศรษฐกิจโต และยังเป็นหนี้อีกต่างหาก ฉะนั้น เศรษฐกิจจะโตได้ต้องทำให้ประชาชนมีเศรษฐกิจที่หมุนเวียน ให้เอกชน ธุรกิจมีการหมุนเวียนเศรษฐกิจได้ สรุปแล้วให้ประชาชน และเอกชนรวย ถ้าไม่รวยเศรษฐกิจจะไม่โต รัฐบาลรวยอย่างเดียวไม่ได้ ถ้ารัฐบาลรวยอย่างเดียวไม่พอ แสดงว่าประชาชนยังไม่เข้มแข็ง ฉะนั้น ต้องช่วยกัน

                                สิ่งนี้คือสิ่งที่รัฐบาลจะต้องกลับมามองว่าจะใช้สิ่งที่มีอยู่ในประเทศไทยในวันนี้ให้เกิดประโยชน์ต่อประชาชน ต่อภาคธุรกิจ และประชาชนโดยทั่วไปอย่างไร ซึ่งเป็นสิ่งที่ต้องทุ่มเท เพราะต่อไปนี้ต้องทุ่มเท       ในการคิด ท่านทั้งหลายจะต้องช่วยคิด เพราะรัฐบาลจะรู้เองทุกเรื่องไม่ได้ ผมไม่รู้ว่าที่เชียงคำเป็นอย่างไร รู้ไม่จริง คนเชียงคำบอกผมได้ แม่สายเป็นอย่างไร ภาวะการค้าชายแดนเป็นอย่างไร ผมรู้ไม่จริง ท่านอยู่ที่นั่นตั้งแต่เด็ก ท่านรู้จริง ฉะนั้น ท่านจะต้องมีการประชุมกัน การคิดภาพรวมกัน ผู้ว่าราชการจังหวัด นายอำเภอ จะต้องมีการคุยกับท่าน รับฟัง มีเวลานั่งคุยกัน ก่อนจะเป็นกลุ่มใหญ่ต้องเป็นกลุ่มเล็ก เช่น คุยกันในตำบล แล้วมารวมกันคุยกันในอำเภอ เมื่อเข้าใจกันแล้วก็คุยกันในระดับจังหวัด ซึ่งจะทำให้เห็นภาพของการรวมพลังของคนในจังหวัดที่จะ   ทำให้ประเทศของเราเข้มแข็ง ชุมชนเข้มแข็ง

                                ฉะนั้น รัฐบาลมีหน้าที่รับฟัง อยากให้ท่านรวย ช่วยบอกทีว่าทำอย่างไรให้รวย ห้ามบอกว่า    ขอสตางค์ ต้องบอกว่าจะทำอะไร เช่น กติกาอย่างนี้ทำให้พวกผมพัฒนาไม่ได้ ไปแก้ไขกฎหมายได้ไหม กฎหมายอย่างนี้จึงจะถูกต้อง มาคุยกัน แล้วอะไรที่ไม่ถูกต้องเราก็ไปแก้ไข กฎหมายที่เขียนไว้ทั้งหมดนั้น ล้าสมัยไปมากพอสมควร อะไรไม่ดีเราต้องแก้ไข เพื่อให้ท่านทำมาหากินสะดวก อย่างเช่นเรื่องท่องเที่ยว มีปัญหาอุปสรรคอะไร    เช่น กฎหมายวนอุทยาน กฎหมายอะไรที่ต้องแก้ไขก็ต้องแก้ไข ซึ่งรัฐบาลจะคิดเองทำเองไม่ได้ ถ้ารัฐบาลทำเองนั่นคือรัฐบาลคิดข้างเดียว ต้องไปถามประชาชนผู้ได้รับผลกระทบ หรือประชาชนผู้อยู่ในพื้นที่ อยู่ในเหตุการณ์ต้องมาบอกกัน

                                ฉะนั้น การระดมสมอง การระดมพลังประชาชนในวันนี้ คือ หนึ่ง ให้เราเข้าใจก่อนว่าถ้าเราคิดร่วมกัน เราทำร่วมกันเพื่อผลประโยชน์ของชุมชน ของประชาชนแล้ว ไม่มีสิ่งใดที่ทำไม่ได้ เพราะกฎ กติกา เขียนโดยมนุษย์ ทำไมมนุษย์จะร่วมกันแก้ไขไม่ได้ แต่ว่าเราจะแก้ไขอย่างไรต้องแก้ไขให้ถูกทาง แก้ไขผิดทางก็ผิดอีก ยกตัวอย่างง่ายๆ ผมนั่งเครื่องบินไปประเทศอินเดียเมื่อคืนนี้ ผมให้ผู้อำนวยการเดินทางซึ่งเป็นทหารอากาศว่า   ขอดูแผนที่การบินเพื่อผมอยากจะทราบว่าทางเหนือเชื่อมโยงที่ไหนบ้าง ดูแล้วเป็นอย่างไร เพราะเราไม่ได้เห็น  แผนที่เราก็ไม่รู้ ดูเชียงใหม่ ผมไปประเทศสหรัฐอเมริกา ไปต่างประเทศมามาก ผมเห็นแต่ละเมืองเป็นศูนย์กลางการบิน และดาวกระจายออกไป ปรากฏว่าดึงคนท่องเที่ยวได้มาก ผมจึงดูจังหวัดเชียงใหม่ ถ้าให้จังหวัดเชียงใหม่เป็นศูนย์กลาง แล้วทำดาวกระจายออกไป แล้วเจออะไรบ้าง ปรากฏว่าบินไป 50 นาทีไปฮานอย ท่านเคยคิดไหมว่าฮานอย อยู่ใกล้แค่ 50 นาที ในอดีตเราไม่เคยคิด ถ้าไม่เห็นอย่างนี้ผมก็ไม่ได้คิด บินไป 50 นาทีไปคุนหมิง      บินไป 30 นาทีไปหลวงพระบาง บินไป 30 นาทีไปเมียวดี ไปพุกาม บินไป 50 นาทีไปจิตตะกอง เมืองท่าของประเทศบังคลาเทศ ซึ่งมีประชากร 3,500,000 คน บินไปกาการ์ตาของประเทศอินเดีย ใช้เวลา 80 นาที           ถ้าดาวกระจายออกจากจังหวัดเชียงใหม่ การไปมาหาสู่ในภูมิภาคนี้ ของประชากรเป็นร้อยล้านคน แล้วมาถึง     เขามาลงเชียงใหม่ ไปเชียงราย แม่ฮ่องสอน ลำปางต่อ ซึ่งจะเป็นศูนย์หมดเลย นี่คือสิ่งที่ผมมองว่าวันนี้รัฐบาล    จะต้องมองว่าจะหารายได้สู่กระเป๋าประชาชนอย่างไร เกษตรอย่างเดียวไม่พอ แต่ต้องรักษาไว้ ต้องทำต่อ แล้วยิ่งประเทศไทยเป็นหนี้อย่างนี้ อยู่ๆ มีวิกฤติเศรษฐกิจ ธนาคารขาดทุน ไฟแนนซ์ขาดทุน เป็นหนี้ตั้ง 1.3 ล้านล้านบาท เฉพาะเรื่องธนาคารอย่างเดียว และให้ปลูกข้าวใช้หนี้ไม่มีทาง ฉะนั้น จะต้องมีวิธีใช้หนี้หลายแบบ การท่องเที่ยวคือจุดหนึ่ง และอีกหน่อยจะมีการแข่งขันกัน และร่วมมือกันไปในตัว ทั้งแข่งขันและร่วมมือกันเป็นสิ่งที่จะเกิดขึ้น

                                ฉะนั้น วันนี้ประชาชนคนไทยทั้งประเทศต้องมีจิตใจที่พร้อมที่จะรับนักท่องเที่ยว ต้องมีจิตใจ    ที่จะรักษาความสะอาด รักษาความเป็นระเบียบเรียบร้อย รักษาสิ่งแวดล้อมของตนเองอย่างเต็มที่ และสิ่งนั้นคือทรัพย์สมบัติอันยิ่งใหญ่โดยที่บรรพบุรุษทำไว้ให้ เรามีหน้าที่รักษาเท่านั้นเอง และธรรมชาติ และบรรพบุรุษทำให้เรามีวัฒนธรรม สิ่งที่ดีงามมีหมด แต่ถ้าเราไปทำลายเสียหมด สิ่งที่ควรจะเป็นเหมือนโรงพิมพ์ธนบัตรประจำหมู่บ้านจะหมดไป มาปรากฏว่าพ่อแม่ทุบเครื่องพิมพ์ธนบัตรพังหมด ลูกหลานก็ไปต้มเหล้าขายเอาเองก็แล้วกัน นี่คือสิ่งที่เราต้อมาช่วยกันดู รัฐบาล ข้าราชการ ประชาชน ต้องจับมือเป็นอันเดียวกัน ไม่มีแล้ว หมดสมัยที่ข้าราชการจะมา  ชี้นิ้วสั่งประชาชน รัฐบาลจะมาชี้นิ้วสั่งข้าราชการอย่างเดียวไม่ได้ ต้องมีหน้าที่ทำงานร่วมกัน คิดร่วมกัน และ       มีจิตสำนึกให้ชัดเจนว่าเราจะรวมพลังกัน เพื่อทำให้ท้องถิ่นเราเป็นถิ่นที่คนอยากมาเยือน เรามีอะไรที่ทำให้       คนอยากมาเยือนบ้าง ก็ทำสิ่งนั้นให้คนอยากมาเยือน

                                ผมไปดอยอ่างขาง ไปดูการปลูกชา ปลูกดอกไม้ ทำไร่นาแบบขั้นบันได สิ่งเหล่านี้เป็นสิ่งที่     น่าดูหมด เราขายอาหารก็ได้ คนมาถึงก็ต้องกินในเวลาเที่ยงและเวลาเย็น ขายน้ำได้ และนำเที่ยวได้ มีค่าแรงงาน เราก็ผลิตของของเรา เขาก็ซื้อของของเราไป นี่คือสิ่งที่ต้องช่วยกันดึงดูด ผมไปเห็นต่างประเทศทำแล้ว ทำไมเราทำไม่ได้ ต้องมาบอกประชาชนว่าเราพร้อมกันไหม เราพร้อมใจกันไหม ถ้าเราพร้อมใจกันเราช่วยกัน

                                รัฐบาลนี้ได้ทุ่มเทเงินกับการท่องเที่ยวมากเป็นพิเศษ ในอดีตการท่องเที่ยวถูกใช้เงิน          เพื่อการตลาดเท่านั้น ไม่พอ ต้องพัฒนาศักยภาพ เช่น แหล่งท่องเที่ยวที่มีอยู่เดิมเริ่มเสื่อมโทรมต้องรักษาเอาไว้ บางแห่งผมเรียกว่า man made คือมนุษย์ต้องสร้างขึ้นมาเหมือนกัน เพื่อดึงดูด ตัวอย่างเช่น ประเทศสิงคโปร์   ไม่มีแหล่งท่องเที่ยว คนไปประเทศสิงคโปร์เพื่อช็อปปิ้ง เขาจึงสร้าง night safari สร้างสวนนก สร้างสวนสนุก แล้วจังหวัดเชียงใหม่มีสภาพความเป็นป่าในเมืองบ้าง เช่น ตีนเขาดอยสุเทพ ถ้าเราสามารถพัฒนาให้เป็น night safari คนก็อยู่จังหวัดเชียงใหม่นานขึ้น เพราะอยู่แล้วมีอะไรทำ อยู่แล้วถ้าไม่มีอะไรทำก็กลับ ซึ่งแสดงว่าใช้สตางค์น้อยลง ทำอย่างไรจึงจะทำให้นักท่องเที่ยวอยู่นานขึ้น ซึ่งเป็นสิ่งที่เราจะต้องคิดกัน ฉะนั้น จะต้องมีกิจกรรมที่จะดึงให้เขาอยู่นาน เขาจะได้ใช้เงินมาก ยิ่งอยู่นานยิ่งใช้สตางค์มาก ค่าโรงแรมที่พัก ขายสินค้า เป็นสิ่งที่เชื่อมโยงกัน   ถ้าไปเที่ยวในบ้านเราก็ซื้อของเรา กินของเรา ซึ่งเป็นสิ่งที่เราจะต้องช่วยกันทุ่มเทอย่างจริงจัง เพื่อให้การท่องเที่ยวของเราเข้มแข็ง

                                รัฐบาลจะไปช่วยถามว่าตรงจุดนี้เราต้องการทำ man made อะไรบ้าง หรือทำในสิ่งที่มนุษย์สร้างขึ้น สิ่งนี้เป็นสิ่งที่ธรรมชาติกำลังเสียหายไป เรารีบทำให้ฟื้นคืนมาได้ไหม รัฐบาลจึงได้มีการมองภาพ        การท่องเที่ยวแบบบูรณาการ มองทั้งการพัฒนาสถานที่ท่องเที่ยวให้น่าเที่ยว มองทั้งการสร้างกิจกรรมการท่องเที่ยวให้น่าสนใจ ให้ประชาชน ชุมชนเข้ามามีส่วนร่วม และทุกคนจะเต็มใจ เช่นเดียวกับเมื่อคืนนี้ ระหว่างผมนั่ง    เครื่องบินมาผมก็คิดจึงไม่ได้หลับ และคิดต่อว่าวันนี้นักท่องเที่ยวกำลังหาที่เที่ยวใหม่ โดยเฉพาะคนจากประเทศตะวันออกกลางไปประเทศสหรัฐอเมริกาถูกค้นเพราะกลัวเป็นญาตินายอุซมา บินลาดิน เขามีความรู้สึกไม่อยากไป เศรษฐีจากตะวันออกกลางไม่อยากไปเพราะเสียความรู้สึก และคิดว่าจะมาเที่ยวที่เมืองไทยหรือที่ไหนดี ซึ่งเป็นสิ่งที่เริ่มเกิดขึ้น และคนยุโรปไม่อยากไปประเทศสหรัฐอเมริกาแล้ว เพราะกลัวไม่ปลอดภัย ก็จะมาเที่ยวทางเอเชีย   ต้องถามว่ามาที่ไหน

                                ฉะนั้น วันนี้คนกำลังเป็นโรคกลัวความไม่ปลอดภัยเป็นพิเศษ ผมจึงมานั่งคิดถ้าเราจะโฆษณาว่าประเทศไทยเป็นประเทศที่มีความปลอดภัย เพราะฉะนั้นประเทศไทยกล้าประกันชีวิตให้คุณ นักท่องเที่ยวทุกคน   ที่มาท่องเที่ยวเมืองไทยมีประกันชีวิตไว้ทุกคน รัฐบาลกล้าประกันชีวิตให้คุณ แสดงให้เห็นว่าประเทศนี้ปลอดภัย  แน่นอน ไม่อย่างนั้นรัฐบาลไม่กล้ารับประกันให้ รัฐบาลกล้าประกันอุบัติเหตุ ถ้าเกิดอุบัติเหตุขึ้นจะได้รับการรักษาพยาบาลฟรีภายในประเทศไทย นอนโรงพยาบาลฟรี ก็คือ 30 บาท ผมคิดได้เมื่อคืนนี้ แล้วจะมอบการบ้านให้ไปศึกษาต่อว่าเป็นไปได้ไหม ไปศึกษาข้อมูลสถิติก่อนว่าตายเท่าไร ขาดทุนไหม ถ้าไม่ขาดทุนก็น่าทำ

                                นี่คือสิ่งที่เราจะต้องคิดตลอดเวลาว่าจะดึงนักท่องเที่ยวชาวต่างประเทศให้มาประเทศไทย      มาแล้วจะไปที่ไหน จังหวัดไหนแน่จริงก็ดึงกันไป อย่างเช่น จังหวัดเชียงใหม่ สมัยเด็กผมเคยไปอาบน้ำที่ห้วยแก้ว พอผ่านมา 20 กว่าปี ห้วยแก้วไม่มีน้ำ ผมบอกให้ไปศึกษาว่าทำไมไม่มี ปรากฏว่าปริมาณฝนน้อยกว่าเดิมร้อยละ  2-3 ส่วนความเขียวของดอยสุเทพดีกว่าเดิมด้วยซ้ำ เพราะพระบาทสมเด็จพระเจ้าอยู่หัวทรงสร้างพระตำหนัก     อยู่ที่นั่น ทำให้ป่าไม่ถูกทำลาย และมีป่าขึ้นใหม่ ทำให้เขียวกว่าเดิม แต่ทำไมไม่มีน้ำ ปรากฏว่ามีการลักน้ำไปใช้ระหว่างทางเสียหมด น้ำจึงมาไม่ถึงข้างล่าง จึงต้องไปจัดการบริหารใหม่ อีกไม่กี่เดือนนี้ ห้วยแก้วมีน้ำอย่างเดิมแล้ว เห็นไหมว่าใช้เงินเพียงไม่กี่สตางค์ ซึ่งคุ้มมาก

                                สิ่งนี้คือสิ่งที่เราจะต้องช่วยกันดู และพยายามนำสิ่งที่เสียหายไปในอดีตกลับคืนมาให้ได้         มีคนแก่คนหนึ่งวาดรูปช้างที่อยู่ในป่า นั่นคือจินตนาการที่เขาเห็นตอนเป็นเด็ก และบังเอิญเขาเป็นนักวาด ผมจึงให้เขาวาดให้ผมรูปหนึ่ง นั่นคือความรู้สึกถึงธรรมชาติที่เขาไปเห็นช้างในป่านั้น ป่ามีความสวยงามแค่ไหน แต่วันนี้    ไม่เหลือแล้ว ผมนั่งเครื่องบินดูน้ำตก สีแดงมาก เพราะป่าถูกทำลาย ต้นไม้ที่ยึดดินไม่เหลือ เวลาฝนตกจึง        ชะเอาดินมาด้วย สิ่งเหล่านี้ต้องทำ ต้องซ่อม ซึ่งต้องใช้เวลา แต่ทนได้ ถ้าเราคิดว่ารัฐบาลอีก 1-2 ปีต้องไปเลือกตั้ง ฉะนั้นทำเฉพาะปัญหาเฉพาะหน้าก็พอ ประเทศชาติไปไม่รอด ดังนั้น ต้องคิดว่ารัฐบาลทุกรัฐบาลจะต้องไม่คิดแก้ไขปัญหาเฉพาะหน้า ถ้าคิดแก้ไขปัญหาเฉพาะหน้าจะสร้างปัญหาใหม่ให้เกิดขึ้น ต้องคิดการแก้ไขปัญหาเฉพาะหน้าและระยะยาวควบคู่กันไป ต้องวางอะไรไว้ให้ลูกหลาน ถ้าเราไม่วางอะไรไว้ให้ลูกหลาน เราคิดแต่ตัวเราในวันนี้ สวัสดี ไม่มีเหลือ

                                ฉะนั้น วันนี้การเมืองของประเทศไทยได้นิ่งแล้ว ถึงแม้จะมีใครออกมาพูดจาอะไร อย่าไปสนใจเพราะว่านักการเมืองเป็นคนที่เขาให้มาพูด รัฐบาลเป็นคนที่เขาให้มาทำ ฉะนั้น รัฐบาลทำปล่อยให้นักการเมืองพูด ไม่เป็นไร ต่อไปนี้ท่านไม่ต้องห่วง ความต่อเนื่องในการแก้ไขปัญหาจะเกิดขึ้นในประเทศไทย ใครจะเป็น        นายกรัฐมนตรีกี่ปีนั้นไม่สำคัญ แต่การเมืองของประเทศไทยต้องมีความต่อเนื่อง ต้องสามารถมองปัญหาที่สะสม   ที่จะต้องถูกแก้ไขเพื่อวางระบบในระยะยาว เป็นสิ่งที่ต้องทำ

                                ผมเชื่อว่าพี่น้องชาวจังหวัดเชียงรายซึ่งต่อไปนี้ รายได้ส่วนหนึ่งจะมาจากการท่องเที่ยว         จะมาจากการจ้างงานที่เกิดจากการเติบโตของอุตสาหกรรมการท่องเที่ยว จะมาจากสินค้าเกษตร เฉพาะอย่างยิ่งเกษตรธรรมชาติ และจะมาจากผลิตภัณฑ์ที่เกิดจากทักษะที่ถ่ายทอดกันมาแต่บรรพบุรุษ แล้วปรับปรุงให้ทันสมัย เพื่อให้ตรงกับการบริโภคของโลกยุคใหม่ แล้วตรงนั้นท่านจะมีสิ่งดีๆ คนเชียงรายจะมีรายได้จากตรงนี้อีกมาก ฉะนั้น ต้องอดทนและช่วยกัน วันนี้ท่านทำพอใช้ แต่ในวันข้างหน้าลูกหลานมีเหลือ ซึ่งก็จะดีขึ้นเรื่อยๆ แต่ถ้าเราไม่เริ่มต้นวันนี้ลูกหลานก็ลำบาก เราให้ลูกเกิดมาเราต้องคิดว่าอนาคตจะวางให้เขาอย่างไร ถ้าเราไม่คิดมาก ช่างเขา   โตขึ้นมาเขาก็ช่วยเหลือตัวเอง นี่คือแบบคนไม่คิดมากหรือเรียกอีกอย่างว่าคนไม่เอาไหน ถ้าคิดมากต้องคิดว่า    ถ้าลูกเกิดมาต้องคิดว่าเราจะวางอะไรไว้ให้ลูกหลาน เพื่อให้เขาสามารถยืนได้บนลำแข้งของตนเอง ให้เรียนหนังสือ ให้มีสิ่งที่ดีงามไว้ให้เขาได้ทำมาหากิน เช่น ไร่นา ธรรมชาติที่ถูกต้อง รักษากันไว้ หรืออุตสาหกรรมที่น่าจะทำให้  รายได้เกิดขึ้นกับลูกหลานในอนาคต เราต้องช่วยกันทำ

                                ผมคิดว่าจะพูดสั้นๆ แต่พูดยาว ผมต้องขอขอบคุณท่านทั้งหลายที่ร่วมมือร่วมใจกับสมาชิก สภาผู้แทนราษฎรทั้ง 8 ท่าน ที่จัดงานวันนี้ และมาร่วมกันอย่างเต็มที่ ผมว่าอย่างน้อยท่านคงได้จุดประกาย    ความคิด และที่สำคัญที่สุดบรรดาทุกหมู่บ้านต้องสร้างผู้นำธรรมชาติ ซึ่งเราได้สร้างขึ้นมาในเรื่องของกองทุน      หมู่บ้านแล้ว จะต้องให้ผู้นำธรรมชาติเหล่านั้นมีบทบาทในการที่จะดึงคนมาร่วมกันให้รวมพลังน้ำใจต่อกัน

                                ผมขอเล่าให้ฟังอีกสักหนึ่งเรื่องก่อนจะจบ คือเศรษฐกิจถูกบริหารแบบทุนนิยมมาโดยตลอด ระบบทุนนิยมนี้ถูกใช้ในประเทศเสรีประชาธิปไตยทุกประเทศทั่วโลก และพบว่าทุนนิยมในเสรีประชาธิปไตยนั้น ล้มเหลวแทบทุกประเทศทั่วโลก มีเพียง 5 ประเทศหลักที่ประสบผลสำเร็จมาก คือ สหรัฐอเมริกา อังกฤษ ฝรั่งเศส เยอรมัน และญี่ปุ่น หัวใจสำคัญของความสำเร็จคือความเป็นชาตินิยม คือยึดผลประโยชน์ของชาติเป็นตัวตั้ง    หัวใจของความล้มเหลวของทุนนิยม คือความเห็นแก่ตัวหรืออัตตานิยม นี่คือสิ่งที่วิจัยกันออกมาล่าสุด

                                ฉะนั้น วันนี้คนไทยทุกคนจะต้องคิดถึงผลประโยชน์ของชาติเป็นตัวตั้ง อย่าไปเห็นว่าคนที่ทำเลวแล้วได้ดี เราจะต้องเลวกับเขาด้วยเผื่อจะได้ดี ต้องรุมจะได้เลิกเลว เช่น ผู้ค้ายาเสพติด แล้วทุกคนจะได้หันมาสู่ทางที่ดีทั้งหมด ประเทศจะดี สิ่งสำคัญคือทุกคนต้องเอาชาติเป็นตัวตั้ง นักการเมืองเช่นเดียวกันต้องเอาชาติเป็น ตัวตั้ง ไม่ใช่เอาตัวเองเป็นตัวตั้ง ทุกคนทำลายฝั่งตรงข้ามทุกวิถีทางเพื่อให้ตนเองได้ดี แต่ไม่คิดว่าชาติเสียหาย   ซึ่งเป็นสิ่งที่เป็นอันตรายอย่าเอามาเป็นตัวอย่าง นักการเมืองที่ดีก็มีมาก นักการเมืองที่เลวก็พอมี ฉะนั้น ท่านต้องแยกแยะ อย่าไปหมดความหวังกับการเมืองว่ามีแต่คนเลว คนดีมีมากกว่าคนเลวแน่นอน ไม่เช่นนั้นไม่ดำเนินมาถึงขนาดนี้ แต่คนเลวมีในทุกสังคม ผมจึงอยากให้ท่านคิดถึงชาติเป็นตัวตั้ง

                                และแน่นอนการเป็นรัฐบาลนั้น การบริหารเศรษฐกิจนั้น จะใช้ระบบเดียวกับคนทุกระดับไม่ได้ เพราะระบบทุนนิยมคือปลาใหญ่กินปลาเล็ก คนยิ่งโตยิ่งได้เปรียบ คนยิ่งเล็กยิ่งเสียเปรียบ ฉะนั้น สังคมชนบทต้องใช้ระบบอีกแบบหนึ่ง เป็นระบบที่มองเรื่องผลประโยชน์ของสังคม ผลประโยชน์ของชุมชน สร้างชุมชน        ให้เข้มแข็ง ซึ่งจะใช้ระบบทุนนิยมทั้งหมดไม่ได้ ใช้เพียงบางส่วน ร้อยละ 10-20 นอกจากนั้นเป็นการผสมผสานของทฤษฎีการบริหารเศรษฐกิจ ส่วนธุรกิจเรื่องการค้าขายแบบเสรี การแข่งขันโดยทั่วไปนั้น เป็นระบบทุนนิยมที่ใช้กันทั่วโลก และต้องใช้ เพราะทุกคนในวันนี้เป็นสมาชิกองค์การการค้าโลก (WTO) คือการบังคับว่าทุกคนจะต้อง   เปิดเสรี ฉะนั้นการจะเปิดเสรีอย่างไรนั้น รัฐบาลจะต้องมองว่าเสรีอย่างนี้กระทบคนจนอย่างไร เราจะต้องหาทางบรรเทาไม่ให้กระทบอย่างไร ซึ่งเป็นสิ่งที่ต้องทำ

                                การท่องเที่ยวเป็นเพียงความพยายามที่จะทำให้รายได้นั้นลงสู่ชุมชนและประชาชนทั่วไป      ท่านจะรับหรือไม่อยู่ที่พวกท่าน เพราะถ้าคนไปเที่ยวสถานที่ที่ท่านอยู่ท่านก็ได้สตางค์ คนไม่ไปเที่ยวสถานที่ที่ท่านอยู่ท่านก็ไม่ได้สตางค์ ถ้าท่านอยากได้สตางค์ อยากให้คนไปเที่ยวสถานที่ของท่าน ท่านก็ต้องรักษาสิ่งที่เป็น      จุดดึงดูด เป็นความดีความงาม

                                ผมหวังว่าสิ่งที่เราคุยกันในวันนี้ คงจะจุดประกายให้ท่านในการที่จะพลิกฟื้นสิ่งทีดีงามในชุมชนของท่าน ในตำบลของท่าน ในอำเภอของท่าน เพื่อนำมาซึ่งการท่องเที่ยว อย่าไปคิดว่าทำแล้วไม่เห็นมีนักท่องเที่ยวมา ทุกอย่างต้องใช้เวลาในการหมุนในการปรับ แต่ทำไปเถิด แล้วท่านจะทำของท่านก็ทำ ส่วนตัวของท่านจะค้าขาย จะเปิดร้านขายของ ก็เป็นเรื่องของท่าน แต่การรักษา การรวมพลังกันเพื่อส่วนรวมต้องเกิดขึ้น ผมเองมีหน้าที่ต้อง ดูแลทั้งประเทศ ท่านต้องดูในส่วนของท่าน แล้วเรามาต่อภาพกัน

                                ผมขอขอบคุณทุกๆ ท่านอีกครั้ง ขอให้โชคดีและมีความสุขทุกคน มีความสำเร็จในชีวิตทุกคน มีครอบครัวที่มีความสุขตลอดไป ขอบคุณครับ

-------------------------------------------------------------

ฝ่ายประชาสัมพันธ์และเผยแพร่ สำนักโฆษก

อภิญญา ตันติรังสี /ถอดเทป/พิมพ์

ดวงฤดี รัตนโอฬาร /ตรวจ