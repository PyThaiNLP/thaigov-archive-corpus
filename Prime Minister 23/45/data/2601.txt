คำกล่าวของ พ.ต.ท.ทักษิณ  ชินวัตร  นายกรัฐมนตรี

ในรายการ  “นายกฯ ทักษิณคุยกับประชาชน”

ทางคลื่น F.M. 92.5   สถานีวิทยุกระจายเสียงแห่งประเทศไทย

เวลา 08.00 น.  วันเสาร์ที่ 26 มกราคม 2545

 

พี่น้องประชาชนที่เคารพรักครับ

                                วันเสาร์นี้พบกันเช่นเคยนะครับ   ผมก็ขอนำเรื่องที่สำคัญ ๆ ประจำสัปดาห์มาเล่าให้ท่านฟังตามปกตินะครับ  เสาร์นี้ผมอยู่ที่บ้านไม่ได้ไปไหน เพราะวันอาทิตย์จะมีการประชุมใหญ่สามัญประจำปีของพรรคไทยรักไทย 

 คาดว่าในปี 2548  จะเปิดใช้ท่าอากาศยานสุวรรณภูมิได้  เพื่อประเทศไทยจะได้เป็นศูนย์กลางการบินในภูมิภาคนี้อย่างแท้จริง 

                                เมื่อวันเสาร์ที่แล้ววันที่  19 มกราคม  ผมได้เข้าเฝ้าฯ รับเสด็จฯ พระบาทสมเด็จพระเจ้าอยู่หัวเสด็จพระราชดำเนินทรงประกอบพิธีวางศิลาฤกษ์อาคารผู้โดยสารและอาคารเทียบเครื่องบินท่าอากาศยานสุวรรณภูมิหรือที่เรารู้จักกันในนามของสนามบินหนองงูเห่า  รัฐบาลได้ประกวดราคาไปเรียบร้อยและได้มีการลงมือเริ่มก่อสร้างและได้กราบบังคมทูลเชิญพระบาทสมเด็จพระเจ้าอยู่หัวเสด็จพระราชดำเนินทรงประกอบพิธีวางศิลาฤกษ์เพื่อเป็นสิริมงคล  เป็นขวัญกำลังใจกับผู้ที่ทุ่มเททำงานเต็มที่ เพื่อจะให้เกิดสนามบินแห่งใหม่ขึ้นเป็นสิริมงคลกับประชาชนทั้งประเทศ  งานดำเนินไปด้วยดี  ก็เลยจะมาบอกเล่าแสดงความยินดีกับพี่น้องประชาชนว่า  เราจะมีสนามบินแห่งใหม่สร้างเสร็จในเดือนธันวาคม ปี 2547  จะเปิดใช้ประมาณต้นปีหรือไม่เกินกลางปี 2548  ในปี 2547  สร้างเสร็จแล้วแต่อาจจะยังไม่เรียบร้อยเรื่องอุปกรณ์  คิดว่าไม่เกินกลางปี 2548  จะเปิดใช้อย่างเป็นทางการ เพื่อที่จะให้ประเทศไทยได้เป็นศูนย์กลางการบินในภูมิภาคนี้อย่างแท้จริง  เพราะสนามบินที่ดอนเมืองก็อาจจะคับแคบไปแล้วเมื่อถึงเวลานั้น  ทรงเป็นห่วงเรื่องเทคโนโลยีที่จะใช้ในการสร้างรันเวย์  เพราะดินแถบนั้นเป็นดินอ่อน  ถ้าหากว่ารันเวย์สร้างแบบแข็งเกินไป  ก็เกรงว่าจะเกิดการร้าวได้  ถ้าอ่อนไปก็อาจเกิดการเป็นคลื่น  ซึ่งทรงพระราชทานแนวพระราชดำริให้ปลัดกระทรวงคมนาคม  เพื่อไปใช้ประกอบในการพิจารณาเรื่องเทคนิคในการก่อสร้าง  เพื่อให้มั่นใจว่าเราจะมีสนามบินที่ดีและไม่มีปัญหา  ทรงพอพระทัยกับความก้าวหน้าในการก่อสร้างครั้งนี้  เนื่องจากการก่อสร้างครั้งนี้ ได้มีการปรับปรุงเงื่อนไขการประกวดราคาคือคลายสเปกจากเดิมที่สเปกถูกล็อกไว้ว่า  อุปกรณ์ต้องสั่งจากเมืองนอกทั้งนั้นก็เลยแพง  พอคลายสเปกลงมานิดหนึ่ง  อุปกรณ์ทั้งหลายที่จะใช้ในการก่อสร้าง 81% สามารถที่จะใช้ของที่ผลิตในประเทศไทย  และก็มีผู้ผลิตมากกว่า 1 ราย ทำให้มีการแข่งขันกันได้ในราคาที่ประหยัดลงได้ถึง 9,000 ล้านบาทเฉพาะของ แต่ว่าการแข่งขันการประกวดราคาไม่ให้มีการฮั้วก็ประหยัดไปได้อีกเกือบ 9,000 ล้านบาท  สองส่วนรวมกันแล้วประหยัดไป 18,000 ล้านบาท จากที่เคยประกวดราคาไว้   นอกจากนั้น ก็ยังทำให้เกิดการขยายตัวของภาคอุสาหกรรมไทยที่สามารถจะซื้อของที่ผลิตในประเทศและอุตสาหกรรมเหล่านี้จะได้มีอ้างอิงถึงการที่ของ ๆ  เขาถูกนำมาใช้ในสนามบินสุวรรณภูมิ  เพื่อวันหน้าวันหลังเขาจะขายส่งออกไปยังประเทศอื่น  โดยมีสถานที่อ้างอิงที่ได้ใช้ของเขาก็คือสนามบินที่มีชื่อคือสุวรรณภูมิของเรา  อันนี้ก็เป็นสิ่งที่ช่วยทั้งอุตสาหกรรมที่ผลิตสิ่งของช่วยทั้งการก่อสร้าง  ขณะเดียวกันนั้นก็เป็นของที่ใช้ในประเทศถึง 81% สงวนเงินตราไว้ได้เยอะ ก็ถือว่าเป็นความสำเร็จของทุก ๆ ฝ่ายที่ได้ร่วมมือและทุ่มเทกันอย่างเต็มที่

 

ควรพัฒนาให้พิพิธภัณฑ์เกษตรเฉลิมพระเกียรติเป็นศูนย์ฝึกอบรมผู้นำเกษตรกรจากทั่วประเทศ

                                วันจันทร์ที่ 21 มกราคม ผมได้มีโอกาสไปเข้าเฝ้าฯ พระบาทสมเด็จพระเจ้าอยู่หัวเสด็จ  พระราชดำเนินไปทรงเปิดพิพิธภัณฑ์เกษตรเฉลิมพระเกียรติที่คลองหลวง  ปทุมธานี ซึ่งเป็นของกระทรวงเกษตรและสหกรณ์ได้สร้างขึ้น  ก็ได้รวบรวมงานที่เป็นโครงการหลวง  โครงการพระราชดำริทั้งหลาย  เพื่อเอามารวบรวมไว้เผยแพร่ที่พิพิธภัณฑ์แห่งนี้ ขณะเดียวกันผมได้แนะนำว่า ควรจะให้พิพิธภัณฑ์แห่งนี้  ซึ่งมีบริเวณอยู่ 500 ไร่  มีนิทรรศการภายนอก หมายถึง ไร่นาสวนผสมและเป็นตัวแทนของลักษณะของเกษตร  4 ภาค  ผมคิดว่าเรื่องนี้ควรพัฒนาให้พิพิธภัณฑ์แห่งนี้เป็นศูนย์ฝึกอบรมผู้นำเกษตรจากทั่วประเทศให้ทำหอพัก มีที่ฝึกอบรม และจะได้เผยแพร่สิ่งที่เป็นพระปรีชาสามารถเกี่ยวกับเรื่องการช่วยเหลือเกษตรกร  ซึ่งทรงเหน็ดเหนื่อยทำมาหลายสิบปี จะได้เป็นประโยชน์กับเกษตรกรอย่างแท้จริง ก็ให้กระทรวงเกษตรฯ ดูเรื่องนี้อย่างจริงจัง เป็นสิ่งที่เป็นประโยชน์กับพี่น้องเกษตรกรมากครับ

 

ดีใจที่ผู้นำฝ่ายค้านมีสุขภาพเริ่มเข้าสู่ภาวะปกติ

                                เมื่อคืนนี้บังเอิญกลับบ้านเร็วได้มาดูโทรทัศน์ก็เห็นท่านผู้นำฝ่ายค้าน  อดีตนายกรัฐมนตรีคุณชวน  หลีกภัย  ออกมาให้สัมภาษณ์   ซึ่งผมดีใจที่ท่านมีสุขภาพที่เริ่มจะเข้าสู่ภาวะปกติ เพียงแต่ท่านต้องนอนพักผ่อนมาก  ๆ ที่เห็นดูท่านก็หายดีแล้ว  ผมก็ดีใจก็แสดงความยินดีกับความสำเร็จของหมอที่ทำได้เก่ง  ก็ต้องชื่นชมว่าหมอไทยก็เก่ง ท่านจะได้แข็งแรง  ก็ดีใจครับ

 

ออกพระราชกฤษฎีกากำหนดให้มีการเลือกตั้ง ส.ว. และ ส.ส. แทนตำแหน่งที่ว่าง

                                ผลของการประชุมคณะรัฐมนตรีเมื่อวันอังคารที่  22 มกราคม  เรื่องแรกคือ คณะกรรมการการเลือกตั้งได้เสนอให้รัฐบาลออกพระราชกฤษฎีกาให้มีการเลือกตั้งซ่อมสมาชิกวุฒิสภาของจังหวัดสมุทรปราการแทนตำแหน่งที่ว่าง  เนื่องจากนายพากเพียร วิริยะพันธุ์  ส.ว.สมุทรปราการ ได้เสียชีวิต  กำหนดในวันที่ 24 กุมภาพันธ์นี้   และจะมีพระราชกฤษฎีกาให้มีการเลือกตั้งสมาชิกสภาผู้แทนราษฎรใน 12 จังหวัด  14 เขต แทนตำแหน่งที่ว่าง  ในวันอาทิตย์ที่  3  มีนาคม  2545  เดิมคณะกรรมการการเลือกตั้งเสนอมาเป็นวันเสาร์ที่  2  มีนาคม ก็หารือกับกรรมการการเลือกตั้งที่มาอธิบายให้คณะรัฐมนตรีฟังว่าขอเปลี่ยนเป็นวันอาทิตย์ที่  3 มีนาคมได้หรือไม่  เพราะวันอาทิตย์ประชาชนน่าจะสะดวกกว่าโดยเฉพาะอย่างยิ่งในกรุงเทพฯ  เพราะทุกคนอาจจะทำงาน  วันเสาร์  รถก็ติดมากกว่า  กรรมการเลือกตั้งก็เห็นด้วยเลยเปลี่ยนเป็นวันอาทิตย์ที่  3 มีนาคม  

 

ขอให้ประชาชนออกไปใช้สิทธิเลือกตั้งเพื่อประโยชน์ของตัวเอง

                                ผมอยากจะกราบเรียนพี่น้องประชาชนที่อยู่ในเขตที่มีการเลือกตั้งซ่อมไม่ว่าจะเลือกตั้งวุฒิสภาที่ปากน้ำ หรือเลือกตั้งสมาชิกสภาผู้แทนราษฎรใน 12 จังหวัด 14 เขต  อยากจะขอความกรุณาว่าอย่าเพิ่งเบื่อ  การเลือกตั้งซ่อมบ่อย ๆ  ก็ขอให้ท่านออกไปใช้สิทธิกันมาก ๆ  การใช้สิทธิมาก ๆ นั้นจะเป็นประชาธิปไตยที่แท้จริง  แต่ถ้าประชาชนไม่ไปใช้สิทธิซะเองแล้ว  ก็จะไม่เป็นสิ่งที่ส่งเสริมประชาธิปไตย          ก็อยากจะกราบเรียนพี่น้องที่อยู่ในเขตเลือกตั้ง  ขอให้ทำตัวให้ว่าง วันอาทิตย์ที่ 3 มีนาคม  เตรียมตัวไปเลือกตั้งไปใช้สิทธิกันมากๆ จะเป็นประโยชน์กับท่านเอง

 

เมื่ออายุ 60 ปีแล้วควรที่จะเกษียณอายุให้คนรุ่นหลังได้มีโอกาสเติบโตมาทำงานกันบ้าง

                                เรื่องของการที่มีกฎหมายใหม่เกี่ยวกับการสรรหาผู้บริหารรัฐวิสาหกิจในกฎหมายระบุไว้ว่า  ระบบการสรรหานั้นผู้ที่จะสมัครเป็นผู้บริหารรัฐวิสาหกิจนั้น  จะต้องมีอายุไม่เกิน 60 ปี  แล้วก็เซ็นสัญญาครั้งหนึ่งได้ไม่เกิน 4 ปี  คือเป็นช่องว่างที่ทำให้คนอายุไม่ถึง 60 ปี แต่เกือบ 60 ปีแล้วมาสมัคร  โดยเฉพาะอย่างยิ่งผู้บริหารรัฐวิสาหกิจที่กำลังเกษียณลาออกมาสมัครตามกฎหมายใหม่แล้วก็เซ็นสัญญา 4 ปี  สรุปแล้วก็เกษียณเกือบ 64 ปี  น่าจะขัดกับเจตนารมณ์ของการที่ข้าราชการเกษียณอายุ 60 ปี  รัฐวิสาหกิจก็เกษียณ 60 ปี  ผมคิดว่าคนที่จะอยู่ในด้านการปฏิบัติการนั้น  ไม่ควรอายุเกิน 60 ปี  แต่คนที่เกิน 60 ปีนั้นควรจะไปอยู่กับด้านนโยบาย  เพราะฉะนั้น  ท่านผู้บริหารรัฐวิสาหกิจถ้ามีความรู้  ความสามารถ รัฐบาลก็อาจจะตั้งเป็นคณะกรรมการสรรหา หรือเป็นประธานบอร์ดของรัฐวิสาหกิจนั้น ๆ  ก็ได้  แต่เมื่อถึง 60 ปีแล้วควรอย่างยิ่งที่จะเกษียณอายุให้คนรุ่นหลังได้มีโอกาส  คนรุ่นหลังจะได้เติบโตกันขึ้นมาได้ทำงานบ้าง  เพราะวันนี้ผมเชื่อว่าคลื่นลูกหลังน่าจะดีกว่า ก็อยากจะให้คลื่นลูกหลังได้มีโอกาสทำงานมากขึ้น  คนไหนอายุมาก ๆ ก็จะได้มีโอกาสมีชีวิตครอบครัวที่ดี  เพราะว่าได้ตรากตรำการทำงานมาถึง 60 ปีแล้ว ควรพักผ่อน  ควรใช้สมองมาช่วยในด้านนโยบายแทนที่จะเป็นผู้ปฏิบัติการเสียเอง  ซึ่งในประเทศจีนนั้นขณะนี้เขาพยายามที่จะให้คนรุ่นหลัง ๆ เข้ามามีโอกาสทำงานมากขึ้น ท่านจูหรงจีได้ใช้นโยบายว่าผู้ที่มีอายุเกิน 55 ปีไปแล้วตอนนี้ท่านจ้างให้อยู่บ้านเฉย ๆ แล้วท่านเอาคนรุ่นหนุ่มๆ เข้ามาทำงานแทนและคนอายุ 55 ปีก็กินเงินเดือนอยู่บ้านจนครบ 60 ปี  ก็ถือว่าจบเลิกจ้าง         หมายความว่าไม่เลิกจ้างแต่ยังไม่ให้ทำงานให้คนรุ่นหลังทำงาน  เพราะว่าโลกมันเปลี่ยนไปเร็วมาก  อันนี้คณะรัฐมนตรีจึงมีมติว่าผู้ที่จะสมัคร คือไม่ได้มีการแก้กฎหมายเลยนะครับ  ถึงแม้ว่าผู้มาสมัครจะเป็นผู้บริหารรัฐวิสาหกิจนั้นต้องอายุไม่เกิน 60 ปีก็ว่ากันไป  แต่ว่าจะเซ็นสัญญาไม่เกินกี่ปีก็ตามกฎหมาย   แต่ทั้งนี้เป็นนโยบายว่าไม่เกินกี่ปีและต้องไม่เกิน 60 ปีด้วย  เมื่อ 60 ปีบริบูรณ์แล้วก็ต้องออกเพื่อที่จะให้คนรุ่นหลังมีโอกาสทำงานใหม่  ก็เป็นสิ่งที่อยากจะเรียนให้พี่น้องประชาชนและพนักงานรัฐวิสาหกิจได้เข้าใจในส่วนนี้

 

รัฐบาลออกกฎหมายควบคุมการนำเข้าสารคลอแรมฟีนิคอล

                                อีกส่วนหนึ่งที่อยากจะเรียนก็คือการควบคุมการนำเข้าสารคลอแรมฟีนิคอล  สารคลอแรมฯ ปกติเมื่อก่อนนี้เป็นยาปฏิชีวะนะที่ใช้ทั่วไป  แต่ระยะหลังมีการใช้ในวงการแพทย์น้อยลงเพราะวงการแพทย์ถือว่าสารตัวนี้อาจจะตกค้างมีปัญหาต่อกระดูกสันหลัง  ก็ลดการใช้ไปเรื่อยโดยอัตโนมัติ ระยะหลังจะใช้อยู่บ้างก็ในยาหยอดตาซึ่งปริมาณน้อยมาก  ทีนี้ในต่างประเทศเขาถือว่าถ้าไปใช้ในกุ้งก็จะเป็นสารตกค้าง   ซึ่งเขากลัวในยุโรป  อเมริกา  จะเริ่มห้ามนำเข้ากุ้งที่มีสารตกค้างประเภทนี้  จริง ๆ ของเราไม่มี  แต่เราต้องการความชัดเจนว่าจะไม่มีใครเอาออกมาใช้ เราก็เลยสั่งเป็นสารควบคุมเสีย  จนกว่าจะพิสูจน์ได้ชัดเจนว่าวงการแพทย์ก็ไม่ใช้แล้ว  เราจะห้ามนำเข้าเด็ดขาดแต่วันนี้เริ่มต้นด้วยการควบคุมก่อน  เพื่อส่งสัญญาณให้ชัดเจนว่ากุ้งของเราปลอดภัย เพราะเราส่งออกกุ้งปีหนึ่ง 2 แสนล้าน  ไม่อย่างนั้นอุตสาหกรรมกุ้งจะเสียหาย ก็เลยต้องออกเป็นกฎหมายควบคุม  เป็นประกาศควบคุมการนำเข้าสารประเภทนี้   ที่นำมาเรียนให้พี่น้องประชาชนทราบก็คือว่าวันนี้รัฐบาลจะต้องมองปัญหาเรื่องพวกนี้เป็นเรื่องสำคัญที่จะต้องไม่ทำให้เราไม่ทันเกมกับต่างประเทศ  และผลสุดท้ายเดือดร้อนเกษตรกร  เรื่องสารพิษสารอะไรต่าง ๆ  และอีกประการหนึ่งในเมื่อประเทศที่เจริญแล้วเขามองว่าสิ่งเหล่านี้ไม่ดี  เราก็ไม่ควรจะใช้ด้วย  เพราะไม่ใช่ว่าเขาไม่ใช้แล้วเรามาใช้  ผลสุดท้ายพี่น้องคนไทยเราก็มีสุขภาพอนามัยที่เป็นปัญหา  นั่นคือสิ่งที่เราต้องการที่จะบอกกับพี่น้องประชาชนว่า รัฐบาลขณะนี้ได้พยายามมองเรื่องความปลอดภัยของสุขภาพอนามัยของประชาชนตลอด  เพื่อให้มั่นใจว่าเราไม่ทำร้ายประชาชนโดยที่รู้เท่าไม่ถึงการณ์อย่างนี้นะครับ

 

รัฐบาลมีหน้าที่ดูแลว่าจะหาทางทำอย่างไรที่จะให้เม็ดเงินจากต่างประเทศเข้ามาลงทุนโดยที่เราไม่ได้เสียหายอะไร

                                เมื่อวันพุธผมได้มีการประชุมคณะรัฐมนตรีอย่างไม่เป็นทางการ  เพื่อที่จะเอาการบ้านที่ไปช่วยกันคิดวางกำหนดยุทธศาสตร์ต่าง ๆ เอามาคุยกัน เรื่องที่คุยกันเมื่อวันพุธที่แล้วคือเรื่องของการที่ให้ท่านพลเอกชวลิต ยงใจยุทธ  รองนายกรัฐมนตรีและรัฐมนตรีว่าการกระทรวงกลาโหมเป็นประธาน  มีกระทรวงมหาดไทย  กระทรวงการคลัง  มีหลายส่วนเข้าไปช่วยเป็นกรรมการเพื่อมองว่า เราจะเปิดโอกาสให้นักลงทุนต่างชาติเข้ามาลงทุนในประเทศไทยได้สะดวกขึ้นคล่องขึ้นได้อย่างไร   โดยที่เราไม่เสียหายอะไรต้องเข้าใจตรงนี้  คือขณะนี้ปัญหาเกิดขึ้นทั่วโลกก็คือว่าคนเริ่มไม่ต้องการที่จะลงทุนในภูมิภาคใดภูมิภาคหนึ่ง  อย่างกรณีที่ในอเมริกาที่ผ่านมานั้นคนไปลงทุนกันมากพอหลังจากเหตุการณ์ 11 กันยายนทุกคนก็มีความรู้สึกว่าควรจะกระจายเงินลงทุนออกไป  แต่ปรากฏว่าหันไปดูประเทศไหนก็ยังมีปัญหาเรื่องความมั่นคง  เรื่องการเมืองบ้าง เพราะฉะนั้น เราก็ต้องเตรียมความพร้อมของเราเหมือนกันเพื่อเม็ดเงินเหล่านั้นเข้ามา  เม็ดเงินในประเทศไทยเองไม่พอสร้างเศรษฐกิจขยายเศรษฐกิจของเรา เราต้องใช้เม็ดเงินทั้งประเทศเราและต่างประเทศประกอบกัน  ใช้อย่างทันเกมไม่ใช่ว่าใช้อย่างชนิดที่ผลสุดท้ายเขามาเอาประโยชน์เรา  แต่ว่าเราไม่ทันเขา       อันนั้นเป็นสิ่งที่รัฐบาลจะต้องมีหน้าที่ดูแล  จึงได้หาทางว่าทำอย่างไรที่จะให้เม็ดเงินเหล่านั้นมาลงทุนโดยที่เราไม่ได้เสียหายอะไร ก็เป็นสิ่งที่เกื้อกูลกันหมายความว่าทุกฝ่ายได้ประโยชน์  ก็ให้คณะกรรมการชุดนี้ไปทำกันและก็นำมาเสนอ เขาเอามาเสนอเมื่อวันพุธที่ผ่านมาเป็นการเสนอเพียงรอบแรก   ก็มองถึงเรื่องการถือครองที่ดินในลักษณะเป็นการเช่า ไม่ให้โฉนดไปแต่ให้เช่าทำได้อย่างไร   ตอนนี้ยังไม่จบนะครับ  เพียงแต่ว่าเป็นความคิดเบื้องต้นที่ต้องไปทำต่อ  เช่น  สมมุติว่า  นาย ก เป็นคนไทย   นาย เอเป็นฝรั่ง  ฝรั่งอยากซื้อที่ดินจากนาย ก แต่นาย ก  ขายไม่ได้เพราะเป็นฝรั่งเราไม่ขายขาด   นาย เอ  อยากจะซื้อที่ดินนาย ก  ก็ตกลงราคาซื้อขายกัน  นาย ก ก็รับเงินเหมือนกับซื้อขายกัน   แต่นาย ก โอนโฉนดให้นาย เอ  ไม่ได้  นาย ก  ก็เอาโฉนดไปโอนให้กรมที่ดิน  กรมที่ดินกลายเป็นเจ้าของโฉนดของนาย ก แทนแล้วนะครับ  แล้วกรมที่ดินก็ออกใบแทนเรียกว่าเป็นสัญญาเช่าระยะยาว  99  ปี ให้นาย เอ ไป   กรมที่ดินได้ที่ดินกลับคืนมาเป็นของกรมที่ดินของรัฐบาลไทย  แต่ว่าเอาที่ดินไปให้เช่ากับนาย เอ  99 ปี  นาย ก หมดสิทธิการถือครองแล้ว  เพราะถือว่าขายได้เงินไปเรียบร้อยแล้ว  นาย เอ  ก็จะได้สัญญาเช่าจากกรมที่ดินไปเลย 99 ปี  นาย เอ ก็รู้สึกว่าปลอดภัยเพราะว่าเป็นสัญญาเช่าจากตัวแทนรัฐบาลคือกรมที่ดิน   นาย เอ  ก็จะปลอดภัยก็จะเต็มใจที่จะมาเช่าที่ดินระยะยาวเพื่อใช้ประกอบอาชีพ  ใช้ทำที่อยู่อาศัยบ้าง แทนการที่จะให้นาย เอ เป็นเจ้าของโฉนดเอง  และนาย ก  อยากจะได้เงินเหมือนขายก็ไม่ได้  นาย ก ก็ขายไม่ได้  กรณีทำอย่างนี้เราก็จะมีอุปสงค์หรือความต้องการจากต่างประเทศเข้ามาใช้ที่ดินในประเทศไทยเพื่อทำอุตสาหกรรมบ้าง  ทำที่อยู่อาศัยบ้าง  แต่กรณีจะเสพเป็นหมื่น ๆ แสน ๆ รายไม่ได้  อันนี้เราจะมีเป็นรายละเอียดอีกทีว่าจะจำกัดการถือครองประมาณเท่าไหร่อย่างไร เพื่อที่จะให้มีอุปสงค์เข้ามามีเม็ดเงินใหม่เข้ามา  เพราะวันนี้ราคาทรัพย์สินของประเทศตกลงไปมากจากวิกฤตเศรษฐกิจคราวที่แล้วจากการขายทรัพย์สินในราคาถูก ๆ  จากการประมูลทรัพย์สินออกไปถูก ๆ  ทำให้โดยอ้อมก็คือราคาสินทรัพย์ของประเทศลดลงอย่างมากมาย  เพราะฉะนั้น  เราจะต้องทำอย่างไรให้สินทรัพย์ของประเทศกลับคืนขึ้นมาให้ได้  ก็โดยหลายวิธีไม่ว่าจะการฟื้นฟูตลาดหลักทรัพย์บ้าง เรื่องของการแก้ไขปัญหาอสังหาริมทรัพย์บ้าง   อันนี้ก็เป็นสิ่งที่จะทำให้ราคาสินทรัพย์ของประเทศขึ้นมา  ก็เป็นส่วนหนึ่งของการพิจารณาอยู่  แต่ยังไม่จบนะครับ  ก็มาเล่าให้ฟังเบื้องต้นก่อน  เพราะพอเป็นข่าวไปแล้วก็ต้องเล่าให้พี่น้องประชาชนทราบ  เดี๋ยวจะไม่เข้าใจสับสนกันนะครับ   ก็คงมีรายละเอียดอีกมากที่จะต้องการให้คนที่มีความรู้ มีสินทรัพย์ทางปัญญา และมีเงินทอง  จะได้มาช่วยกันสร้างเศรษฐกิจของประเทศไทย  อันนี้ก็เป็นสิ่งที่เรากำลังดูยุทธศาสตร์ตรงนี้อย่างละเอียดอยู่นะครับ

 

เร่งรัดหาสถานที่ก่อสร้างรัฐสภาแห่งใหม่

                                อีกเรื่องที่ผมได้คุยกันในวันนั้นคือสถานที่ก่อสร้างรัฐสภา  ซึ่งขณะนี้รัฐสภาได้ตั้งคณะกรรมการขึ้นมา  รัฐบาลก็คงจะต้องให้ผู้ที่รับผิดชอบช่วยกันดูเพื่อที่จะได้หาที่สร้างรัฐสภา  เพราะรัฐสภาปัจจุบันแออัดมากนะครับ  เมื่อก่อนนี้จำนวนผู้แทนไม่มาก  เดี๋ยวนี้จำนวนผู้แทนมากขึ้น  มี 500 คน  และมีวุฒิสมาชิกอีก 200 คนเป็น 700 คน  มีเจ้าหน้าที่  การประชุมครั้งหนึ่งก็มีผู้คน มีทีมงานเยอะแยะไปหมดนะครับ  แออัดมากที่จอดรถก็ไม่ต้องพูดถึง ที่ทำงานก็แน่นมาก คงจะต้องเร่งรัดเพื่อหาทางให้รัฐสภามีที่ทำงานโดยด่วนนะครับ   ผมคงจะมอบให้รองนายกรัฐมนตรีปองพล  อดิเรกสาร ดูแลเรื่องนี้นะครับ

 

 ไปรับฟังความคิดเห็นของผู้สนับสนุนและผู้คัดค้านการก่อสร้างโรงไฟฟ้าบ่อนอก-หินกรูด

                                ขอเล่าอีกเรื่องครับผมได้ไปรับฟังความคิดเห็นของผู้สนับสนุนและผู้คัดค้านการก่อสร้างโรงไฟฟ้าที่จังหวัดประจวบคีรีขันธ์  คือทั้งที่บ่อนอกและหินกรูด  ต้องยอมรับครับว่าทั้งฝ่ายค้านและฝ่ายสนับสนุนก็มีเหตุผล  ผมไปดูสถานที่ก่อสร้างด้วยตัวเอง  ไปดูสภาพแวดล้อมขึ้นเฮลิคอปเตอร์ตรวจดูบริเวณรอบ ๆ ว่าที่ก่อสร้างแต่ละที่นั้นมีอะไรบ้าง  มีปัญหาอะไร  มีประชาชนอยู่มากน้อยแค่ไหนอย่างไร  มีสิ่งที่เป็นสิ่งแวดล้อมที่ดี  มีธรรมชาติที่สวยงามอย่างไรบ้าง  และก็ไปฟังข้อคิดเห็นทั้งของผู้คัดค้านและผู้สนับสนุนทั้งสองที่   สรุปถ้าฟังง่าย ๆ ก็คือว่าผู้คัดค้านมีข้อเสนอ 2 ส่วน   ส่วนหนึ่งก็คือว่าสงสัยในความโปร่งใสของที่มาของสัญญาการก่อสร้างโรงไฟฟ้าทั้งสองที่   ส่วนที่สองคือเกิดความกลัวว่าโรงไฟฟ้านั้นจะทำให้วิถีชีวิตของเขาถูกกระทบไม่ว่าจะเป็นเรื่องการทำมาหากิน เรื่องสภาพแวดล้อมที่เขาเคยอยู่  เรื่องความงามของธรรมชาติ  เรื่องสุขภาพอนามัยที่จะได้รับผลกระทบจากฝุ่นละอองจากถ่านหิน  และก็มีฝนกรดที่อาจจะเกิดจากฝุ่นละอองถ่านหินผสมกับน้ำฝนตกลงมาทำลายสุขภาพเขา  สัตว์เลี้ยง ต้นไม้  นี่คือสิ่งที่เป็นความห่วงใยของ   ผู้คัดค้าน  ส่วนผู้สนับสนุนแกนนำหลายคนได้ไปดูงานในประเทศบ้างต่างประเทศบ้างที่ได้ใช้เทคโนโลยีอย่างนี้และได้มีการปรับเทคโนโลยีสมัยใหม่ขึ้นมา  และก็มองว่าสิ่งเหล่านี้ไม่น่าจะเป็นปัญหาก็สนับสนุน 

 

จะส่งทีมข้าราชการและทีมนักวิชาการไปวิเคราะห์ในพื้นที่อีกครั้ง

ทีนี้ผมก็ถือว่าวันนี้ข้อมูลทั้งหมด  ข้าราชการบางส่วนก็มีให้มาแล้ว  เอามาพูดคุยกัน แต่ผมใน

ฐานะที่ได้รับความไว้วางใจให้มาทำหน้าที่แทนประชาชน  ผมจะต้องให้ความเป็นธรรมในเรื่องนี้โดยไม่คำนึงถึงว่าจะเป็นการที่จะเข้าข้างใคร จะต้องดูอย่างละเอียด  ผมจะส่งทีมทั้งข้าราชการหนึ่งทีม  คนละสายงานกับที่วิเคราะห์เดิม  นักวิชาการหนึ่งทีมลงไปวิเคราะห์ในพื้นที่แล้วเอาผลรายงานทั้งสองโรงไฟฟ้ามาให้ผมดูอีกที  แล้วผมจะตั้งคำถามที่ผมไปฟังมาและไปเห็นมา  ให้เขาไปศึกษารายละเอียดมาไปถ่ายภาพมา อย่างเขาบอกว่าตรงนี้มีปะการัง บางคนบอกไม่มี ไปถ่ายภาพมาให้ผมดู  คนที่ไปถ่ายผมเชื่อใจว่าไปถ่ายจริง  ผมจะเร่งเพื่อจะตัดสินเพราะผมไปดูที่อำเภอจะนะมาแล้วไปรับปากเขาว่า 3 เดือนเหมือนกัน  เพราะฉะนั้น  ผมจะเร่งตัดสินทั้งที่จะนะ  หินกรูดและบ่อนอกพร้อมกัน  ผมจะพยายามทำให้เสร็จก่อนสงกรานต์จะพยายามทำอย่างเต็มที่       จะส่งทีมศึกษาอย่างดี แล้วผมจะดูด้วยคำนึงถึง 1.ผลประโยชน์ทางเศรษฐกิจต่อประเทศโดยรวม  2.ผลกระทบต่อวิถีชีวิตชุมชน  3. สิ่งแวดล้อม  ทั้งสองอย่างหลังนี้ต้องคำนึงว่าถ้ากระทบมีทางแก้ไขด้วยเทคโนโลยีด้วยการปฏิบัติอย่างไร  และขณะเดียวกันการบรรเทาความเดือดร้อนผลกระทบอยู่ในขนาดที่เหมาะสมหรือไม่ ผมคงไม่ต้องการเห็นผลตอบแทนทางเศรษฐกิจประเทศ แต่ขณะเดียวกันนั้นสิ่งเหล่านั้นกำลังฆ่าเพื่อนร่วมชาติของผมผ่อนส่ง ผมไม่ยอมแน่ถ้าเป็นอย่างนั้น แต่ทางโรงไฟฟ้าเขาก็ยืนยันว่าเทคโนโลยีใหม่ไม่ได้เป็นอย่างนั้น ไม่ได้เลวร้ายเหมือนลิกไนต์ที่แม่เมาะที่คนแม่เมาะเดือดร้อนกันมาหลายคน  อันนี้ก็เป็นเทคโนโลยีใหม่         ถ้าเขายืนยัน  ถ้าผมจะให้สร้างแน่นอน  ผมจะต้องให้เขาเขียนให้ชัดเจนว่า ถ้าสิ่งที่ยืนยันนั้นพอเปิดไปแล้วไม่จริง  รัฐบาลต้องสามารถปิดโรงไฟฟ้าโดยไม่ต้องเสียค่าชดเชยได้  ถ้าไม่เช่นนั้นมันคล้าย ๆ โรงงานอุตสาหกรรมหลายแห่งวันนี้ที่ตอนก่อนเปิดครบหมดเลยครับ   ตีความตามกฎหมายเคร่งครัด ถูกต้องหมดเลย ต้องมีเครื่องบำบัดน้ำเสีย  ต้องมีบ่อบำบัดน้ำเสีย  มีชัดหมดเลยครับ  แต่ถึงเวลาเปิดไปสักพัก หนึ่งเกิดเสียดายค่าไฟ  ไม่เปิดเครื่องบำบัดน้ำเสีย  และก็ทิ้งน้ำเสียมันตรง ๆ  ลงให้ชาวบ้านเดือดร้อน  ไปตรวจทีก็เปิดที   ถ้ากรณีอย่างนี้ต้องยอมไม่ได้โดยเฉพาอย่างยิ่งเป็นโรงไฟฟ้า ถ้าหากว่าเป็นภยันตรายต่อประชาชน     ที่ผมพูดนี้ผมยังไม่มีความคิดว่าจะเปิดหรือไม่เปิด  แต่ต้องการจะบอกกับพี่น้องประชาชนให้ชัดเจนว่าถ้าผมดูแล้วผมจะต้องดูให้ครบ  แล้วก็จะตัดสินใจให้ดีที่สุด  ถึงแม้ว่าเรื่องนี้เป็นเรื่องที่ต่อเนื่องกันมา  แต่ใครมาเป็นรัฐบาลต้องมีหน้าที่ตัดสินใจ ไม่ใช่ให้เรื่องนี้ข้ามไปวัน ๆ ข้ามไป    เรื่อย ๆ มันทำไม่ได้ ถ้ากรณีอย่างนั้นผมถือว่าเป็นรัฐบาลที่ไม่รับผิดชอบ  ถ้ารัฐบาลที่รับผิดชอบต้องตัดสินใจ และก็ต้องยอมรับว่าการตัดสินใจไม่มีใครพอใจในการ       ตัดสินใจของรัฐบาล 100%  มีพอใจบ้างไม่พอใจบ้าง แต่แน่นอนถ้าเพื่อประโยชน์ของคนส่วนใหญ่  นี่คือประชาธิปไตย  ประชาธิปไตยไม่ได้หมายความว่าต้องทำทุกเรื่องให้ถูกใจคน 100%     ไม่มีหรอกครับ  แต่ผมก็จะทำเพื่อคนส่วนใหญ่  จะพยายามทำให้ดีที่สุด และจะดูอย่างละเอียด       อันนี้ก็ขอยืนยันและกราบเรียน      พี่น้องประชาชนที่ห่วงใยเรื่องนี้ว่า   วันนี้ผมจะดูอย่างใกล้ชิดดูด้วยความรอบคอบ

 

รัฐบาลจะเร่งรัดให้มีการตั้งคณะกรรมการกองทุนฟื้นฟูและพัฒนาเกษตรกรถาวรขึ้นโดยเร็ว

                                ขอเรียนอีกเรื่องครับเรื่องของพี่น้องเกษตรกรที่กำลังรวมตัวคิดว่าจะเคลื่อนไหวเรื่องของพระราชบัญญัติกองทุนฟื้นฟูและพัฒนาเกษตรกร  ขอเรียนว่าผมไม่ค่อยสบายใจ  เรื่องนี้อาจจะเป็นประเด็นขัดแย้งกันก็เลยไม่สบายใจ   ผมขอเรียนว่าต้องยอมรับว่ากฎหมายฉบับนี้เป็นของเกษตรกร  เพราะเกษตรกรเป็นผู้เรียกร้องและยื่นรายชื่อ 50,000 ชื่อตามรัฐธรรมนูญมาตรา 170  และต้องยอมรับว่ากฎหมายฉบับนี้มีเจตนารมณ์ แต่ยังมีจุดอ่อนอยู่หลายข้อที่ต้องแก้ไข  และจำเป็นอย่างยิ่งที่ต้องตั้งคณะทำงานโดยเฉพาะตัวแทนและแกนนำเกษตรกรมาศึกษาปรับปรุงร่วมกันให้ดีขึ้นสะดวกและง่ายต่อการปฏิบัติ  และกฎหมายฉบับนี้ได้ให้มีกรรมการกองทุนส่วนของตัวแทนเกษตรกร 20 ท่านมาจากการเลือกตั้งตามบทเฉพาะกาลของกฎหมายเป็นกรรมการชั่วคราว  ซึ่งปัจจุบันนี้กรรมการเหล่านี้เป็นกรรมการชั่วคราว เลือกตั้งตามบทเฉพาะกาลของกฎหมาย  ซึ่งกรรมการชุดนี้จะได้ยกร่างระเบียบกฎเกณฑ์ต่าง ๆ เพื่อเตรียมการเลือกตั้งกรรมการถาวรต่อไป  ขณะนี้ยังไม่มีกรรมการถาวร ทีนี้รัฐบาลเข้าใจถึงความเดือดร้อนและความต้องการของประชาชนของเกษตรกร  แต่ว่าช่วงนี้รัฐบาลก็พยายามจะทำทุกอย่างให้รอบคอบให้ดีที่สุดให้เป็นธรรม เพราะรัฐบาลได้บรรเทาความเดือดร้อนไประดับหนึ่งแล้ว  โดยมีการพักหนี้เกษตรกรรายย่อยไปแล้วหลายล้านครอบครัวแล้วนะครับ   และก็มีกองทุนหมู่บ้านเพื่อให้กู้ยืมไปประกอบอาชีพ  มีเงินหมุนเวียนประจำหมู่บ้าน ๆ ละ 1 ล้านบาทไปแล้ว  เงินก็ส่งไปแล้ว  และยังมีเงินเสริมคือธนาคารประชาชน ธ.ก.ส.  และก็สหกรณ์  เพราะฉะนั้น  ทุกอย่างได้ส่งไปเรียบร้อยหมดแล้ว แต่ว่าส่วนนี้จะต้องขอใช้เวลานิดหนึ่งเพื่อให้เกิดความรอบคอบ  ขอบอกว่ารัฐบาลจะขยายเวลาขึ้นทะเบียนเกษตรกรออกไปอีก 30 วัน  คือจะไปครบกำหนดเดิม 14 มกราคม  ขยายอีก 30 วันก็คือ 14  กุมภาพันธ์  และรัฐบาลจะเร่งรัดการเลือกตั้งคณะกรรมการชุดถาวรตามกฎหมาย  เพื่อให้ได้   ตัวแทนเกษตรกรอย่างแท้จริงจำนวน  20 คน โดยเฉพาะเกษตรกรรายย่อยเพื่อจะได้ทำงานร่วมกับกรรมการที่เป็นตัวแทนของส่วนราชการอีก 21 คนรวมเป็น 41 คนภายใน 90 วันหลังจากขึ้นทะเบียนเกษตรกรเสร็จ  นั่นคือเมื่อยืดการขึ้นทะเบียนไปถึง 14 กุมภาพันธ์  ก็ 14 พฤษภาคมเราก็จะมีกรรมการชุดใหม่ซึ่งเป็นชุดถาวรมาพิจารณาคำขอต่างๆ ของพี่น้องเกษตรกรได้   ขอให้พี่น้องเกษตรกรและแกนนำทั้งหลายให้ความร่วมมือกับรัฐบาลเพื่อจะได้ทำกฎหมายให้ดีที่สุดและเป็นกฎหมายของเกษตรกรจริง ๆ  เพื่อใช้ในการฟื้นฟูชีวิตเกษตรกรจริงๆ เรื่องนี้ผมจะดูแลด้วยตัวเองอย่างใกล้ชิด 

 

รัฐบาลจะใช้หลักเมตตาธรรมและนิติธรรมควบคู่กันไป

ก็ขอให้พี่น้องเกษตรกรคิดว่ากฎหมายฉบับนี้เป็นสมบัติของเกษตรกรทั้งประเทศ  ไม่ใช่เป็น

กฎหมายของเกษตรกรบางกลุ่มบางองค์กร  ซึ่งจะไม่เป็นผลดีต่อกฎหมายแน่นอน ในระยะยาวเราจะต้องคิดว่ากฎหมายฉบับนี้เป็นกฎหมายของเกษตรกรทั้งหมด   ส่วนท่านที่ได้มีส่วนในการผลักดัน  ท่านจงภูมิใจว่าท่านได้ทำงานเพื่อพี่น้องเกษตรกรของท่าน พี่น้องเกษตรกรที่ยากจน ท่านได้ทำงานแล้วท่านได้เป็นผู้นำเป็นความคิดริเริ่มที่ดีแล้ว  แต่ท่านอย่าไปคิดว่าท่านเป็นเจ้าของกฎหมายเสียเอง  เพราะกฎหมายฉบับนี้ไม่ใช่เพื่อใคร เพื่อเกษตรกรทั้งประเทศ   ท่านกำลังได้ทำสิ่งที่เป็นประโยชน์ต่อสังคม  ท่านควรภาคภูมิใจในส่วนนั้น  และรัฐบาลก็จะใช้หลักเมตตาธรรมและนิติธรรมควบคู่กันไป   รัฐบาลจะทำทุกอย่างเพื่อให้การแก้ไขปัญหาความยากจนเป็นไปด้วยความเรียบร้อย  ฉะนั้น ก็กรุณาอย่ากดดัน เรียกร้องเตือนรัฐบาลได้ รัฐบาลกำลังดูอยู่ และผมเองก็จะดูเรื่องของเกษตรอย่างใกล้ชิด เพราะว่าท่านรองนายกรัฐมนตรีสมคิดฯ ท่านอาจจะต้องดูเรื่องเศรษฐกิจหลายเรื่อง  เรื่องเกษตรท่านอาจจะไม่มีเวลาเท่าที่ควรหรือว่าเรื่องเยอะ   ผมก็จะไปช่วยท่านดูเรื่องเกษตร  จะดูให้ดี   พี่น้องเกษตรกรทั้งหลายก็สบายใจได้  พี่น้องที่เป็นแกนนำเตือนรัฐบาลได้แต่กรุณาอย่ากดดันรัฐบาลโดยใช้กำลังใช้กฎหมู่กรุณาอย่าทำ เพราะว่ารัฐบาลนี้จะใช้เมตตาธรรมก่อนและใช้นิติธรรมแน่นอน เพราะฉะนั้น  ก็ขอเรียนว่าขอให้ทุกอย่างเตือนรัฐบาลบอกรัฐบาลเร่งรัดรัฐบาลไม่มีปัญหา  แต่กรุณาอย่ากดดัน

 

หากมีการปิดถนนถือว่าได้ทำผิดกฎหมายแล้ว

และวันนี้ผมอ่านข่าวตรงนั้นก็จะปิดถนนตรงนี้ก็จะปิดถนน  กรุณาเถอะครับเพราะ  เมื่อไหร่ท่านเป็นผู้เดือดร้อน เราเรียกท่านว่าผู้เรียกร้อง  แต่ถ้าเมื่อไหร่ท่านกดดันโดยวิธีการปิดถนนใช้ความรุนแรงผมเรียกท่านว่าเป็นม็อบ เมื่อเป็นม็อบตำรวจฝ่ายปกครองต้องทำหน้าที่  เพราะเราไม่ต้องการเรื่องม็อบ  เราต้องการรับทราบปัญหา  แต่ม็อบต้องถือว่าท่านกำลังทำให้คนอื่นเดือดร้อน  คนที่ไม่ได้เกี่ยวข้องกับท่านต้องเดือดร้อนไปด้วยอย่างนี้ไม่ได้  ปิดถนนไม่ได้เด็ดขาด  เมื่อไหร่มีปิดถนนอนุญาตให้ผู้บังคับการจังหวัดและผู้ว่าราชการจังหวัดดำเนินการเคลียร์พื้นที่ออกจากถนนทันที  ถือว่าท่านได้ทำผิดกฎหมายแล้ว เรื่องปิดถนนผมรับไม่ได้เด็ดขาดนะครับ ก็ขอเรียนว่าเราจะดูแลเรื่องนี้อย่างใกล้ชิด ดูให้ดีที่สุดนะครับ

                                ความจริงมีอีกเรื่องหนึ่งคือเรื่องรวมพรรคความหวังใหม่กับพรรคไทยรักไทย  ซึ่งผมคงจะเอาไว้พูดในวันอาทิตย์ในการประชุมพรรคที่เดียว  เพราะไม่เช่นนั้นจะรบกวนเวลาของประชาชนและของสถานีวิทยุมากไปนะครับ   ก็ขอขอบคุณพี่น้องที่เคารพรักอีกครั้งหนึ่งครับ พบกันใหม่วันเสาร์หน้าครับ

                                สวัสดีครับ

 

-------------------------------------

ฝ่ายวิเคราะห์ข่าว  สำนักโฆษก

จินตนา/ถอดเทป/พิมพ์