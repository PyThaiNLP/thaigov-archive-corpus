คำกล่าวของ พ.ต.ท.ทักษิณ  ชินวัตร  นายกรัฐมนตรี

ในรายการ  “นายกฯ ทักษิณคุยกับประชาชน”

ทางคลื่น F.M. 92.5   สถานีวิทยุกระจายเสียงแห่งประเทศไทย

เวลา 08.00 น.  วันเสาร์ที่ 6 เมษายน 2545

 

สวัสดีครับพี่น้องประชาชนที่เคารพรักครับ

                                วันนี้เป็นวันที่  6 เมษายนถือว่าเป็นวันสำคัญยิ่งวันหนึ่งของประเทศไทย  นอกจากเป็นวันที่พระบาทสมเด็จพระพุทธยอดฟ้าจุฬาโลกมหาราชเสด็จกรีฑาทัพกลับจากราชการสงครามเมืองเขมรถึง  พระนคร แล้วได้รับอัญเชิญจากเหล่าข้าราชการสมณชีพราหมณ์ให้ขึ้นครองราชย์สมบัติดับยุคเข็ญของบ้านเมืองในวันที่ 6 เมษายน 2325  เป็นพระปฐมบรมกษัตริย์แห่งราชวงศ์จักรีและประดิษฐานพระมหาจักรีบรมราชวงศ์สืบต่อมาจนทุกวันนี้  วันที่รำลึกมหาจักรีบรมราชวงศ์เริ่มกันเมื่อวันที่  6 เมษายน 2462  ในรัชสมัยพระบาทสมเด็จพระมงกุฎเกล้าเจ้าอยู่หัว รัชกาลที่ 6 ต่อมาพระบาทสมเด็จพระปกเกล้าเจ้าอยู่หัว รัชกาลที่  7 ได้ทรงสร้างพระบรมราชานุสาวรีย์สมเด็จพระปฐมบรมกษัตริย์รัชกาลที่  1  ขึ้นที่ปฐมบรมราชานุสรณ์บริเวณเชิงสะพานพระพุทธยอดฟ้าจุฬาโลก  เมื่อปี 2475  จึงได้มีการถวายพระบรมราชานุสาวรีย์  ณ  ที่นี้  วันที่   6 เมษายนของทุก ๆ ปี จึงเป็นวันที่พสกนิกรชาวไทยจะพึงระลึกถึงพระมหากรุณาธิคุณที่พระมหากษัตริย์ทุก      พระองค์ในพระราชวงศ์นี้ ได้ทรงบำเพ็ญพระราชกรณียกิจเป็นคุณประโยชน์แก่บ้านเมืองมาทุกยุคทุกสมัยสืบเนื่องไม่ขาดตอนจนถึงรัชกาลปัจจุบัน  ในช่วงสมัยการปกครองประชาธิปไตย พระมหากษัตริย์ก็ยังคงดำรงความเป็นสถาบันอยู่คู่กับชาติศาสนา ทรงเป็นพระประมุขเป็นมิ่งขวัญของปวงอาณาประชาราษฎร์  แม้ว่าจะทรงปลอดจากพระราชภาระทางการเมือง  ก็ยังทรงผูกพันต่อทุกข์สุขของประชาชนเต็มเปี่ยมพระราชหฤทัย  ความสำคัญของวันจักรีก็ยังจะต้องมีสืบไปจากชั่วอายุของคนรุ่นปัจจุบันไปสู่ลูกหลานของเรานานเท่ากับอายุของชาติไทยเรา  

 

ขอขอบคุณในความห่วงใยของทุกท่าน

                                ขณะนี้ผมนอนพักรักษาตัวอยู่ที่โรงพยาบาลพระรามเก้า  เย็นนี้ผมก็จะขออนุญาตแพทย์ไปเฝ้าฯ รับเสด็จและจะกลับมาพักฟื้นที่โรงพยาบาลเพื่อฉีดยาทางเส้นเลือดให้ครบตามที่หมอกำหนดไว้ถึงเย็นวันอาทิตย์  ถึงจะได้กลับไปพักที่บ้าน  ผมต้องขอขอบคุณพี่น้องประชาชนเป็นอย่างยิ่งที่ได้ให้ความห่วงใยและมาเยี่ยมกัน  แต่สิ่งที่เหนืออื่นใดก็คือได้รับพระมหากรุณาธิคุณโปรดเกล้าโปรดกระหม่อมจากพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินีนาถให้ท่านองคมนตรีพลากร สุวรรณรัฐ เป็น  ผู้แทนพระองค์นำแจกันดอกไม้พระราชทานมามอบให้ผมและครอบครัว  ทำให้ผมรู้สึกปลาบปลื้มและซาบซึ้งในพระมหากรุณาธิคุณของล้นเกล้าทั้งสองพระองค์เป็นอย่างยิ่งซึ่งจะทำให้ผมซึ่งได้ทุ่มเททำงานให้กับบ้านเมืองรับใช้ชาติและรับใช้สถาบันได้มีกำลังใจมากยิ่งขึ้นอีกหลายเท่านะครับ   นอกจากนั้นก็มีคณะรัฐมนตรี  ผู้นำฝ่ายค้าน  พี่น้องประชาชนจำนวนมากมายได้ให้กำลังใจต้องขอกราบขอบคุณทุกท่านในที่นี้ด้วย  ความจริงแล้วร่างกายทั่วไปแข็งแรงดีครับ   เพียงแต่ว่ามีปัญหาตรงเส้นประสาทหูชั้นในบวมเนื่องจากอาจจะเป็นเพราะว่าผมทำงานมากและขึ้นเครื่องบินมาก ไม่ได้พักและก็เป็นหวัดพอดีตอนที่ไปประชุมภาคใต้ก็เป็นหวัดและเจ็บคอ เข้าใจว่าไวรัสจะลงไปถึงประสาทปลายตรงหูด้านในซึ่งเป็นเส้นประสาทเส้นเล็ก ๆ   ถ้ารักษาช้าเลือดไปเลี้ยงส่วนปลายช้าก็จะทำให้การฟื้นคืนของประสาทรับฟังเสียไปได้  ฉะนั้น  หมอก็เลยต้องให้ผมพักและฉีดยาทางเส้นเลือด  5 วัน  เพื่อที่จะให้เลือดไปหล่อเลี้ยงประสาทส่วนปลายให้ทัน   เพื่อจะให้ฟื้นคืนได้  ตอนนี้สภาพการรับฟังโดยทั่วไปก็ยังรับฟังเสียงพูดยังไม่ได้   แต่ว่าเสียงที่เป็นความถี่สูงรับฟังได้   ก็มีอาการดีขึ้นแต่คงต้องใช้เวลา  ซึ่งโดยปกติแล้วแพทย์บอกว่าประมาณ 5-7 วันถึงจะเริ่มมีความรู้สึกว่าจะดีขึ้นมากน้อยแค่ไหนก็เชื่อว่าน่าจะดีขึ้น   แต่ร่างกายทั่วไปผมแข็งแรงมากนะครับ  ตรวจเลือดตรวจทุกอย่างดีหมด  เหลือในเรื่องประสาทหูด้านขวา   ก็ต้องขอขอบคุณพี่น้องประชาชน  ท่านผู้มีเกียรติทุกท่านที่ได้ให้ความห่วงใยและความห่วงใยนี้ก็คงจะกลับไปสู่การทุ่มเททำงาน  หลังจากที่ผมแข็งแรงดีเรียบร้อยแล้ว ส่วนภารกิจต่าง ๆ  ที่ผมต้องเข้ามารักษาตัวอยู่ที่โรงพยาบาลพระรามเก้า  ก็ได้มอบหมายให้ท่านรองนายกฯ  ให้ รัฐมนตรีรับไปทำ  

 

เตรียมเดินทางไปร่วมการประชุม   Boao Forum for Asia  ที่มลฑณไห่หนาน  สาธารณรัฐ       ประชาชนจีน 

อยู่ที่นี่ผมก็ได้ทำงานบ้างเล็กน้อย  เช่น  รับแขกที่สำคัญคือผู้แทนการค้าสหรัฐ-อเมริกา เขาต้องการมาพูดคุยกับผมในเรื่องของนโยบายหลัก ๆ  เกี่ยวกับเรื่องการค้าเสรีไทย-อเมริกาก็ได้พูดคุยกัน รัฐมนตรีต่างประเทศของอินเดียก็แวะเข้ามาเพื่อที่จะพูดคุยกันถึงแนวร่วมในการที่จะทำเรื่องของความร่วมมือระหว่างเอเชีย   ซึ่งผมเองก็ต้องพักรักษาตัวเพื่อวันที่ 11 เมษายนนี้จะต้องเดินทางไปประชุมที่เกาะไหหลำของประเทศจีน  ซึ่งจะได้พบกับผู้นำจีน ผู้นำญี่ปุ่น และผู้นำเกาหลีใต้  ซึ่งถือว่าเป็นผู้นำเศรษฐกิจที่สำคัญของ เอเชีย   จะต้องพูดคุยกันถึงเรื่องเศรษฐกิจของเอเชียที่จะต้องทำให้เข้มแข็งขึ้น  เพื่อเป็นตลาดที่สำคัญของประเทศไทยในโอกาสต่อไป   

                                วันนี้ผมก็คงจะมอบหมายให้คุณประพันธ์และคุณวโรกาสได้เล่าให้พี่น้องฟังถึงเรื่องงานที่ได้ทำในสัปดาห์ที่ผ่านไปแทนผม  เพราะว่าแพทย์คงไม่อยากให้ผมได้ใช้เสียงหรือใช้เวลามากในช่วงนี้  อยากให้สภาพของเส้นประสาทหูดีขึ้นกว่านี้อีกหน่อย  ก็ขออภัยพี่น้องประชาชนที่วันนี้ได้พูดคุยกันน้อยหน่อยนะครับก็ต้องขอขอบคุณในความห่วงใยทุกด้าน และขอเรียนย้ำอีกครั้งว่าผมแข็งแรงดีในสภาพร่างกายทั่วไปและพร้อมจะทำงานให้พี่น้องประชาชนอย่างทุ่มเทต่อไปครับ   ขอขอบคุณครับ    สวัสดีครับ

 

----------------------------------

ฝ่ายวิเคราะห์ข่าว  สำนักโฆษก

จินตนา/ถอดเทป/พิมพ์