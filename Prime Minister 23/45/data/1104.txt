คำกล่าว

พันตำรวจโท ทักษิณ  ชินวัตร  นายกรัฐมนตรี

ในโอกาสครบรอบ ๔ ปีโครงการช่วยชาติฯ และรับมอบสินทรัพย์ฯ 

ณ  สวนแสงธรรม  ถนนพุทธมณฑลสาย ๓ กรุงเทพมหานคร

วันพฤหัสบดีที่  ๑๑  เมษายน  ๒๕๔๕  เวลา  ๑๑.๓๐  น.

 

นมัสการ หลวงตามหาบัวฯ ที่เคารพอย่างสูง

สวัสดีพี่น้องประชาชนที่รักทุกท่าน

 

                                ประเทศไทยของเรานี้ มีอำนาจหนึ่งที่ล้ำเลิศกว่าอำนาจใด  ในโลก ที่ปกปักรักษาแผ่นดินไทยของเราให้อยู่เย็นเป็นสุขตลอดมา     นั่นคือ อำนาจแห่งความดี ตามหลักธรรมของพระสัมมาสัมพุทธเจ้า  พระบรมศาสดาผู้ประกาศพุทธศาสนา  จนเป็นหนึ่งในห้าของศาสนาสำคัญของโลก พระบาทสมเด็จพระเจ้าอยู่หัว ได้มีกระแสพระราชดำรัส    ไว้ว่า “ชาติไทยนี้ ถ้าไม่มีพระพุทธศาสนาค้ำจุน ชาติไทยคงไม่มี”  ขณะที่สมเด็จพระญาณสังวร สมเด็จพระสังฆราชสกลมหาสังฆปรินายก ได้ประทานพระวรธรรมคติ ว่า “ไทยเรามีบุญพ้นประมาณ ที่มีบรรพบุรุษเลิศปัญญา เลือกเทิดทูนพระพุทธศาสนาเป็นศาสนาประจำชาติ ลูกหลาน  จงรักษาความฉลาดลึกล้ำของบรรพบุรุษไว้ให้จงดี” ทั้งหมดนี้แสดงให้เห็นถึงความสำคัญของพระพุทธศาสนาเป็นอย่างยิ่ง

                                โครงการช่วยชาติไทย  ของหลวงตามหาบัวฯ เป็นโครงการ   ที่เกิดจากอำนาจแห่งความดีตามหลักธรรมของพระพุทธศาสนา  เพื่อ ค้ำจุนชาติไทย  ในยามที่ประสบปัญหาทางเศรษฐกิจที่รุนแรงกว่าครั้งใดในประวัติศาสตร์ของชาติ หลวงตามหาบัวฯ ได้นำพุทธศาสนิกชนบริจาคทรัพย์ในรูปผ้าป่าช่วยชาติ เพื่อนำสินทรัพย์ไปเก็บไว้ในคลังหลวงเป็น ทุนสำรองของประเทศ

                                บัดนี้  โครงการช่วยชาติ ของหลวงตามหาบัวฯ จะครบรอบ  ๔ ปี ในวันที่ ๑๒ เมษายน หรือพรุ่งนี้ และมีการส่งมอบเงินเหรียญสหรัฐและทองคำแท่ง ซึ่งพี่น้องประชาชนบริจาคด้วยน้ำใจอันบริสุทธิ์ เพื่อ    ส่งมอบให้รัฐบาลเพิ่มเติมจากที่เคยให้ไว้อีก เป็นเงิน  ๓๐๐,๐๐๐ เหรียญสหรัฐ  และทองคำ จำนวน ๔๐ แท่ง รวม ๕๐๐ กิโลกรัม  ทำให้ขณะนี้   มีเงินที่ส่งมอบแล้วจำนวนทั้งสิ้น ๖,๘๖๗,๘๘๙ เหรียญสหรัฐ และทองคำ ๔๐๕ แท่ง น้ำหนักรวม ๕,๐๕๙.๘๔ กิโลกรัม  หรือคิดเป็นเงินไทยคร่าวๆ ณ ขณะนี้  ประมาณ ๒,๓๐๐ ล้านบาท

                                เงินและทองคำเหล่านี้  ถือว่าเป็นสัญลักษณ์ของอำนาจแห่งความดีที่หลวงตาฯ ได้เมตตาพาสาธุชนปฏิบัติตามหลักธรรมของ  พระพุทธเจ้าอย่างไม่มีสิ่งใดแอบแฝง  ผมในนามของรัฐบาลและพี่น้องประชาชนชาวไทยทั่วประเทศ  จึงขอน้อมรับความกรุณาของหลวงตาฯ และความมีน้ำใจอันงดงามของท่านทั้งหลาย ไว้ด้วยความรู้สึกซาบซึ้งและตื้นตันใจเป็นอย่างยิ่ง และเชื่อมั่นว่าด้วยคุณงามความดีที่ท่าน  ทั้งหลายได้ปฏิบัตินี้  จะเป็นประโยชน์แก่ชาติบ้านเมืองตลอดไป

                                ในโอกาสนี้  ผมขออาราธนาคุณพระศรีรัตนตรัย และอำนาจศักดิ์สิทธิ์ทั้งหลายในสากล  อีกทั้งอำนาจแห่งความดีงามที่ท่านทั้งหลายได้ปฏิบัติบำเพ็ญไว้จงส่งผลให้ทุกท่านมีความเจริญรุ่งเรืองไพบูลย์ และเป็นผลานิสงส์ปกปักรักษาให้ชาติไทยอันเป็นที่รักของเราทุกคนมีความร่มเย็นเป็นสุขและวัฒนาสถาพรสืบไปขอบคุณ