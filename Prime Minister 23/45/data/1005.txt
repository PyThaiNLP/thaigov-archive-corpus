คำกล่าว ของ พ.ต.ท.ทักษิณ  ชินวัตร นายกรัฐมนตรี

ในพิธีมอบรางวัลและประกาศเกียรติคุณอุตสาหกรรมดีเด่น ประจำปี 2545  
ณ ตึกสันติไมตรี ทำเนียบรัฐบาล

วันศุกร์ที่ 10 พฤษภาคม 2545 เวลา 10.30 น.

 

-----------------------------------------

 

ท่านรัฐมนตรีว่าการกระทรวงอุตสาหกรรม

ท่านปลัดกระทรวงอุตสาหกรรม

ผู้บริหารกระทรวงอุตสาหกรรม
ผู้ประกอบการอุตสาหกรรมดีเด่น

ท่านผู้มีเกียรติที่เคารพรัก

                    ผมมีความยินดีที่ได้มาเป็นประธานในพิธีมอบรางวัลอุตสาหกรรมดีเด่นประจำปี 2545 ในวันนี้  ต้องขอแสดงความยินดีกับเจ้าของกิจการ  ผู้บริหารกิจการ และพนักงานของบริษัทที่ได้รับรางวัลอุตสาหกรรมดีเด่นในวันนี้ รัฐบาลตระหนักดีว่าอุตสาหกรรมเป็นภาคสำคัญในการสร้างเศรษฐกิจ  สร้างงาน  สร้างรายได้ให้กับประเทศชาติ เพราะฉะนั้นรัฐบาลมีหน้าที่ที่จะทำทุกวิถีทางเพื่อจะส่งเสริมให้อุตสาหกรรมมีความเข้มแข็ง  แต่ในโลกแห่งการแข่งขันสมัยใหม่นั้นไม่เหมือนเมื่อก่อน  สมัยก่อนคนเป็นเพียงส่วนหนึ่งของเครื่องจักร ของสายการผลิต  แต่วันนี้คนมีความสำคัญมากกว่านั้นมาก  เปรียบเสมือนเป็นทั้งผู้ที่จะเพิ่มผลผลิต ผู้ที่จะทำให้คุณภาพของการผลิตดีขึ้น  ผู้ที่จะทำให้ศักยภาพของการแข่งขันดีขึ้น  แม้กระทั่งคนเหล่านั้นจะเป็นคนที่ไม่มีความชำนาญก็ตาม  และนอกจากนั้นการแข่งขันในโลกสมัยใหม่  ระบบการกีดกันทางการค้าก็เริ่มรุนแรงขึ้น  เพื่อต้องการให้ผู้ประกอบการทุกคนมีความรับผิดชอบต่อสังคม  ชุมชน และสังคมโลกด้วย  และปัจจัยในการที่จะเป็นอุตสาหกรรมที่ดีนั้นได้ถูกเปลี่ยนจากเมื่อก่อนอย่างสิ้นเชิง  ไม่ว่าจะเป็นเรื่องของสิ่งแวดล้อม  สภาวะแวดล้อมในการทำงาน  การเพิ่มผลผลิต เพิ่มประสิทธิภาพในการผลิต  และยังมีเรื่องของการวิจัย  เพื่อให้เกิดการประดิษฐ์คิดค้นใหม่ ๆ การแข่งขันจึงยากขึ้น  แต่ก็เป็นการท้าทาย 

                     ผมชื่นชมกับท่านทั้งหลายที่มีประวัติแห่งการทำงานที่มีการพัฒนาตัวเองจนได้รับรางวัลในวันนี้   ผมขอขอบคุณกระทรวงอุตสาหกรรมและผู้ที่เกี่ยวข้อง ที่ได้พยายามที่จะรักษามาตรฐานของการให้รางวัลให้ดีขึ้นทุกปี  เพื่อที่จะให้เป็นแรงจูงใจ  อย่างน้อย ๆ ผู้ที่ทำความดีเขาจะได้ภาคภูมิใจว่า  มีคนเห็น  โดยเฉพาะอย่างยิ่งรัฐบาลหรือเจ้าหน้าที่ที่เกี่ยวข้องกับเขา  ได้ยอมรับและชื่นชมในความสำเร็จที่เขาได้ปรับปรุงและพัฒนาตัวเอง  ผลดีเหล่านี้เกิดขึ้นกับประชาชนผู้ใช้แรงงาน  สังคมของชุมชนนั้น ๆ สิ่งแวดล้อมของจุดนั้น ๆ และของโลก  และแน่นอนจะนำมาซึ่งการสร้างรายได้ให้กับประเทศ  สิ่งที่เกิดขึ้นในวันนี้เป็นสิ่งที่ทุกคนจะต้องปรับตัวอยู่ตลอดเวลา  เพราะการแข่งขันรุนแรงขึ้น  การแข่งขันนั้นไม่ใช่แข่งขันที่ขายของแล้วราคาถูกเพียงอย่างเดียว  เพราะในที่สุดธุรกิจจะอยู่ได้ธุรกิจก็ต้องมีกำไร  ถ้าไม่มีกำไรก็ไม่สามารถขยายงานได้  เมื่อขยายงานไม่ได้ก็ไม่สามารถขยายการจ้างงานได้  และรัฐบาลได้ให้เวลาทุกวันศุกร์ 2 ชั่วโมง  โดยผมเองนั่งเป็นประธาน  เพื่อจะให้ทุกธุรกิจหรือทุกอุตสาหกรรมที่สามารถพูดคุยกันเองในหมู่ผู้ประกอบการ  จนตกลงใจในปัญหาต่าง ๆ ที่เกิดขึ้น  และข้อแนะนำที่อยากจะเห็นโดยรัฐบาลมีหน้าที่สนับสนุนและช่วยเหลือเพื่อให้ธุรกิจของท่านดีขึ้น  ได้ทำมาหลายสัปดาห์  และก็ยินดีที่จะทำต่อไป  รัฐบาลได้เปลี่ยนวิธีคิด  เพราะรัฐบาลเห็นว่า 80% ของ GDP ประเทศเกิดจากผลผลิตของภาคเอกชนและภาคประชาชน  รัฐบาลมีเพียง 20% เท่านั้นของ GDP เพราะฉะนั้นรัฐบาลจะใช้เงินที่มีอยู่จำกัดและใช้ทรัพยากรที่มีอยู่มากมายสนับสนุนให้เอกชน  ซึ่งเป็นฟันเฟืองของ 80 % ของ GDP นั้นได้เข้มแข็งและก้าวหน้ายิ่งขึ้น 

                     การให้รางวัลเป็นเพียงส่วนหนึ่งของการให้กำลังใจ  เมื่อสักครู่นี้ผมได้พูดกับท่านปลัดกระทรวงอุตสาหกรรมว่า  ผมอยากให้เป็นรางวัลรวม  เพราะว่าเราคิดมิติใดมิติหนึ่งคงไม่ได้  จะคิดมิติแล้วมารวมเป็นรางวัลพิเศษ  เป็นรางวัลที่มองภาพรวมทั้งประสิทธิภาพของการทำงาน  การดูแลคนงาน  การดูแลสิ่งแวดล้อม คือการเป็นกฎ Cooperate  Citizen เป็นบริษัทที่มีการบริหารการจัดการที่ดี  หรือ Cooperate Governance ซึ่งทุกมิติจำเป็นอย่างยิ่งที่จะต้องมีในแต่ละอุตสาหกรรมและแต่ละบริษัท  วันนี้ยังทำไม่ได้  วันหน้า ปีหน้า ก็จะต้องทำได้  ถ้าทำไม่ได้  ท่านก็อยู่กับการแข่งขันโดยลำบากขึ้นทุกวัน  นี่คือทิศทางของการแข่งขันของโลกสมัยใหม่  ผมขอให้กำลังใจ  ท่านที่ยังไม่ได้รับรางวัลในวันนี้   ท่านก็จะได้รับรางวัลในวันหน้าถ้าท่านมุ่งมั่นที่จะพัฒนาตัวเอง  และท่านที่ได้รับรางวัลในวันนี้ผมขอให้กำลังใจและขอให้รักษาสิ่งที่เป็นคุณงามความดี  เป็นความเข้มแข็งของท่านไว้ตลอดไป  และอยากให้ทุกท่านในวันนี้ได้มีโอกาสรับรางวัลรวม  หมายความว่าเป็นการมองหลายมิติใน 1 ผลิตภัณฑ์  ซึ่งผมขอขอบคุณกระทรวงอุตสาหกรรม  และผู้ที่เกี่ยวข้องอีกครั้งหนึ่งที่ได้ส่งเสริมให้อุตสาหกรรมของไทยเรามีความเข้มแข็ง  มีความเป็นมาตรฐานสากล  ที่จะไม่ถูกกีดกันทางการค้า  และที่จะสามารถแข่งขันได้แล้วมีกำไรอยู่ได้ในโลก  ที่มีการแข่งขันที่เข้มแข็งมากขึ้น 

                     ผมขอบอกทิศทางในอนาคตแก่นักอุตสาหกรรมทั้งหลาย  โดยเฉพาะอย่างยิ่งวันนี้อุตสาหกรรมที่ได้รับรางวัลส่วนใหญ่เป็นอุตสาหกรรมที่เป็นการลงทุนจากต่างประเทศเป็นส่วนใหญ่  ประเทศไทยกำลังจะเป็นประเทศที่มีความสำคัญในภูมิภาคนี้มากขึ้น   เนื่องจากว่าประเทศไทยได้เสนอแนะความคิดริเริ่มในการที่จะให้เอเชียรวมพลังเป็นปึกแผ่น   เพราะตลาดของเอเชียเองมีมากกว่า  โตมากกว่าครึ่งหนึ่งของโลก   แต่บังเอิญว่าเอเชียไม่ค่อยได้มีการค้าขายระหว่างกันมากนัก   แต่คนเอเชียเองตรงข้าม   กลับเอาสินค้าไปแข่งกันขายนอกเอเชีย  และไปตัดราคาแข่งกัน  ในที่สุดคนเอเชียก็ยังยากจนอยู่  เพราะฉะนั้นวันนี้เอเชียจะรวมกันเป็นปึกแผ่น  จะมีการประชุมประมาณปลายเดือนมิถุนายนนี้ที่ประเทศไทย  ผมจะเป็นเจ้าภาพ  และประเทศที่ตอบรับจะมาร่วมประชุมแล้ว  มีจำนวนประชากรรวมกันเกินกึ่งหนึ่งของโลก  มี Foreign Reserve (สำรองเงินตราต่างประเทศ) รวมกันแล้วเท่ากับครึ่งหนึ่งของโลก  ถึงเวลาที่เอเชียจะต้องเข้มแข็ง  เราทำเอเชียให้เข้มแข็งเพื่อโลกที่ดีกว่าวันนี้  และประเทศไทยขณะนี้กำลังอยู่ระหว่างการเริ่มต้นการเจรจา FTA    หรือ  Free Trade Agreement   กับประเทศที่สำคัญ ๆ ในเอเชีย อาทิ จีน อินเดีย ญี่ปุ่น ออสเตรเลีย นี่คือสิ่งที่ส่งสัญญาณให้เห็นว่าศักยภาพประเทศไทยและบริษัทที่อยู่ในประเทศไทยจะผลิตได้นั้น  สามารถเพิ่มได้อีกมากเพราะตลาดของเราจะใหญ่ขึ้นมาก  นั่นคืออนาคตของประเทศไทย  และผมเชื่อว่าเสถียรภาพของเงินบาทก็จะเข้มแข็ง มีเสถียรภาพที่ดีอย่างต่อเนื่อง  สิ่งที่รัฐบาลได้พยายามทำในวันนี้คือการทำเพื่อลูกหลานในอนาคต  ไม่ได้ทำเพื่อรัฐบาล หรือทำเพื่อคนเพียงวันนี้เท่านั้น  เพราะฉะนั้นท่านตัดสินใจถูกแล้วที่มาลงทุนในประเทศไทย  ผมขอให้กำลังใจว่าจากวันนี้อนาคตของธุรกิจของท่าน  ถ้าท่านสามารถปรับปรุงให้ธุรกิจของท่านถูกต้องตามแนวทางของการสร้างความเข้มแข็งแล้ว ธุรกิจของท่านจะมีแต่ดีกับดี 

                     ท้ายนี้ผมขออำนาจคุณพระศรีรัตนตรัยและสิ่งศักดิ์สิทธิ์ทั้งหลายที่ท่านเคารพนับถือ  โปรดดลบันดาลให้ท่านประสบแต่ความสุข  ความเจริญ  ได้รับความสำเร็จในการประกอบธุรกิจตามที่มุ่งหวัง  และร่วมกันสร้างสรรค์พัฒนาประเทศให้มีความเจริญก้าวหน้ายิ่ง ๆ ขึ้นไป  ขอบคุณครับ

                                           

   -----------------------------------

                                                                     

ฝ่ายประชาสัมพันธ์และเผยแพร่  สำนักโฆษก

                                                                      วิมลมาส  รัตนมณี / ถอดเทป / พิมพ์

                                                                                          พาณี  รัตนยันต์ / ตรวจ