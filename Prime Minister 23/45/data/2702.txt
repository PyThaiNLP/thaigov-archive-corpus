คำกล่าว ของ พ.ต.ท.ทักษิณ  ชินวัตร นายกรัฐมนตรี

ในพิธีเปิดการประชุมสัมมนา

เรื่อง กลไกชุมชนในการฟื้นฟูอาชีพเกษตรกรหลังการพักชำระหนี้

ผ่านศูนย์บริการและถ่ายทอดเทคโนโลยีการเกษตรประจำตำบล

ณ ศูนย์ประชุมและแสดงสินค้าอิมแพค เมืองทองธานี

วันที่ 27 กุมภาพันธ์ 2545  เวลา 09.25 น.

 

-------------------------------------------------

 
ท่านรัฐมนตรีช่วยว่าการกระทรวงเกษตรและสหกรณ์

ท่านปลัดกระทรวงเกษตรและสหกรณ์

ท่านผู้บริหารกระทรวงเกษตรและสหกรณ์

ท่านผู้ว่าราชการจังหวัด

ประธานองค์การบริหารส่วนตำบล

ท่านอาสาสมัคร ผู้นำชุมชน ผู้นำเกษตรกร

ท่านผู้มีเกียรติที่เคารพรักทุกท่าน

 

                                วันนี้มากันมาก  ตรงท้ายนั้นไม่ทราบว่ามองเห็นหน้าผมหรือไม่ ยังดีที่มีวีดีโอ  ท่านที่เคารพ  ผมต้องขอขอบคุณกระทรวงเกษตรและสหกรณ์และผู้ที่เกี่ยวข้องทุก ๆ หน่วยงาน  ที่ได้จัดงานนี้ขึ้น  มีการสัมมนาเรื่องกลไกชุมชนในการฟื้นฟูอาชีพเกษตรกรหลังการพักชำระหนี้ ผ่านศูนย์บริการและถ่ายทอดเทคโนโลยีการเกษตรประจำตำบล  รัฐบาลนี้ได้ทุ่มงบประมาณเป็นพิเศษเพื่อที่จะสร้างรายได้ให้กับประชาชนที่มีอาชีพเกษตรกร  โดยเฉพาะอย่างยิ่งการให้ความรู้  การให้โอกาส การให้แหล่งเงินที่จะนำความรู้และโอกาสนั้นมาทำให้เกิดเป็นจริง 

                                ผมได้คุยกับท่านรัฐมนตรีว่าการกระทรวงเกษตรและสหกรณ์ว่า  ผมไปเห็นเกษตรกรที่ประสบความสำเร็จในหลายที่  และที่ประสบความลำบากก็หลายที่  ทำไมเราไม่เอาตัวอย่างแห่งความสำเร็จที่มีหลายตัวอย่าง  นำกลับมาให้เป็นความรู้กับเกษตรกรเพื่อให้ทุกคนได้เลือกในสิ่งที่ชอบและถนัด  และนำมาสู่ความสำเร็จในปริมาณที่มากขึ้น  ผมอยากเห็นเกษตรกรมีอาชีพที่มีรายได้รวมประมาณ 10,000 บาทเป็นอย่างน้อยต่อครอบครัว  ถ้าทุกครอบครัวมีรายได้ประมาณ 10,000 บาทเป็นอย่างน้อยต่อเดือน  1 ปีมีรายได้ 120,000 บาท  ผมเชื่อว่าตอนนั้นประเทศไทยเราจะแข็งแรงมาก  แต่การที่จะทำอย่างนั้นได้  ทุกฝ่ายต้องหันมาขจัดสิ่งที่เป็นอุปสรรค  และตัวเกษตรกรเองก็ต้องพร้อมที่จะเปิดกว้าง  ร่วมมือและรับความรู้ใหม่ ๆ เพื่อไปประยุกต์ปรับใช้  แต่ขณะเดียวกันนั้นผู้ที่เกี่ยวข้องต้องมีใจรักชาวบ้าน  ถ้าท่านเป็นข้าราชการ  ท่านเป็นผู้นำชุมชน  ถ้าท่านมีใจรักชาวบ้าน  ท่านก็อยากเห็นชาวบ้านเหล่านี้มีชีวิตที่ดีขึ้น  ทุกอย่างอยู่ที่ใจ  ถ้าใจเราทุ่มเทให้แก่กันและกัน 

                                ผมเชื่อว่าศักยภาพที่ประเทศไทยมีอยู่ในวันนี้ สามารถทำให้คนไทยที่อาศัยอยู่ในแผ่นดินนี้ไม่อดอยาก  ไม่ลำบาก  ไม่กลายเป็นคนยากจนของแผ่นดินแน่นอน  เราสามารถที่จะให้เงินงอกออกจากดิน  เราสามารถที่จะพัฒนาปัญญาของเรา  ประกอบกับความสมบูรณ์ของประเทศเพื่อจะสร้างความมั่งคั่งให้ประชาชนอยู่แล้ว  และเทคโนโลยีสมัยใหม่ก็ได้เข้ามามากมาย  การวิจัยเกิดขึ้นอย่างมากมาย  โครงการหลวง  โครงการตามพระราชดำริที่พระบาทสมเด็จพระเจ้าอยู่หัวได้ทรงทุ่มเทให้กับคนไทยทั้งประเทศมาเป็นเวลาหลายสิบปี  สิ่งเหล่านี้ยังไม่ไปสู่การรับรู้ของประชาชนอย่างทั่วถึงนัก  เพราะว่ากลไกต่าง  ๆ ที่ผ่านมายังทำได้ไม่เต็มที่  เราใช้เงินไปกับการสร้างวัตถุมากมาย  แต่การสร้างชีวิตมนุษย์เราใช้น้อยไป  วันนี้เรากำลังใช้เงินที่มีอยู่อย่างจำกัด  สร้างชีวิตมนุษย์ซึ่งเป็นคนไทย   เพราะฉะนั้นการที่จะนำสิ่งที่เป็นความรู้ใหม่ ๆ ประกอบกับทักษะและภูมิปัญญาท้องถิ่น  ประกอบกับความสมบูรณ์ของทรัพยากรที่เราพอจะพึงมีเหลืออยู่  ประกอบกับการจัดสรรเงินที่พอเหมาะ  เพื่อเปิดโอกาสให้คนไทยทั้งแผ่นดิน  ผมเชื่อว่าถ้าสิ่งเหล่านี้มาเจอกันเหมือนที่เราจะพยายามในวันนี้  ไม่มีอะไรเกินกว่าสมองและสองมือของคนไทย

                                 ท่านที่เคารพ  รัฐบาลได้มอบงบประมาณ 4,628 ล้านบาทให้กับกระทรวงเกษตรและ สหกรณ์เพื่อฟื้นฟูอาชีพให้กับเกษตรกร 951,000 คน  โครงการพักชำระหนี้ของรัฐบาลเพื่อเกษตรกรรายย่อยเป็นเวลา 3 ปีนั้น  ได้เริ่มต้นเมื่อเดือนเมษายนปีที่แล้ว  ผู้ที่เป็นหนี้ธนาคารเพื่อการเกษตรและสหกรณ์ได้รับการพักหนี้และลดดอกเบี้ยและตอนนี้ได้ขยายไปยังเกษตรกรที่เป็นสมาชิกที่กู้ผ่านสหกรณ์  ด้วยการลดดอกเบี้ยให้อีก 3 % ที่หลายคนกำลังมองว่าผมกำลังทำให้ระบบการเงินเสีย  ความจริงแล้วเหตุผลของผมคือว่าหลังวิกฤติเศรษฐกิจ  ประเทศไทยได้เสียเงินไปแล้ว 1.3 ล้านล้านบาท  เพื่อช่วยเหลือภาคธุรกิจและภาคสถาบันการเงินที่ล่มสลายในช่วงของวิกฤติเศรษฐกิจที่ผ่านมา  แต่ในภาคเกษตรกรนั้นเป็นจำนวนประชากรที่มากกว่า  เรายังไม่ได้ทุ่มเทกับเขา  ผมเลยคิดว่าเราจะดูแลรายย่อยจึงได้เสนอโครงการนี้ขึ้นมา  เพราะชีวิตคนเหล่านี้ได้ลำบากมานาน  ถ้าจะให้ช่องว่างของการหายใจแก่เขาสัก 3 ปี  และใน 3 ปีนี้เมื่อค่าใช้จ่ายของเขาลดลง  ภาระที่ต้องดิ้นรนไปหาเงินชำระหนี้ลดลง  แล้วเอาความรู้ใหม่เข้าไป  เมื่อเขาไม่มีความกดดันในชีวิตชั่วคราวและเปิดสมองให้กว้าง  แล้วนำเทคโนโลยีสมัยใหม่เข้าไป  นำความรู้จากผลการวิจัย  จากสถาบันวิจัยและมหาวิทยาลัยต่าง ๆ รวมทั้งสิ่งที่เป็นผลงานของโครงการหลวงและโครงการตามพระราชดำริของพระบาทสมเด็จพระเจ้าอยู่หัว  นำมาสู่การพัฒนาประสบการณ์ให้กับเกษตรกรแล้ว  ผมเชื่อเหลือเกินว่า  3 ปีนี้จะเป็น 3 ปีที่มีประโยชน์ต่อเกษตรกรรายย่อยเป็นอย่างมาก  ที่เขาสามารถที่จะปรับชีวิตของเขา  ให้มีรายได้เพียงพอและทัน  เมื่อครบ 3 ปีแล้วเขาสามารถที่จะมาเริ่มต้นรับภาระหนี้ของเขาใหม่  แต่วันนี้เขายังไม่แข็งแรงพอ  ทำอย่างไรเราจะบรรเทาเขาเพื่อให้เขาแข็งแรง  แล้วเขาพร้อมที่จะมาต่อสู้กับชีวิตที่ยากขึ้นได้ 

                                ท่านที่เคารพ  ผมเชื่อเหลือเกินว่าถ้าเกษตรกรและท่านทั้งหลายที่อยู่ในที่นี้จะช่วยกันทำให้อาชีพเดิมของเขาเข้มแข็งขึ้น  และถ้าอาชีพเดิมมีรายได้ยังไม่พอเพียง  ก็ควรจะมีอาชีพเสริม  และถ้าหากอาชีพเดิมเกิดมีปัญหาว่าอาจจะมีทางตัน  ก็อาจจะเป็นแนวทางเลือกอาชีพใหม่ให้เขาได้พิจารณา  และในที่สุดเขาจะพิจารณาอาชีพเดิม  อาชีพเสริมและอาชีพใหม่อย่างเหมาะสมกับวิถีชีวิต ความถนัด ความชอบ และความรู้ที่พึงได้รับจากการถ่ายทอดของท่าน  เขาก็จะสามารถที่จะตั้งเป้าหมายในครอบครัวของเขาได้ว่า  เขาจะร่วมกันขยันหมั่นเพียรเพื่อให้มีรายได้ไม่น้อยว่า 10,000 บาทต่อเดือน  หรือปีละ 120,000 บาทอย่างที่เราอยากเห็นได้ไม่ยากนัก 

                                ผมได้พบกับเกษตรกรหลายที่ ที่ในตำบลของเขามีศูนย์บริการทางเทคโนโลยีการเกษตรเรียบร้อยแล้ว  เขาบอกกับผมว่าเขาพอใจมาก  ทำให้เขาได้มีความรู้เพิ่มเติมขึ้น  แต่ที่สำคัญ  งานนี้เปรียบเสมือนเครดิตที่ต้องมีการดูแลเกษตรกรเฉพาะตัว  เหมือนกับว่าเขาไม่แข็งแรง  เราจะมาวิเคราะห์โรคให้เขาว่าที่ไม่แข็งแรงเพราะอะไร  และเราคิดว่าทางเลือกที่จะให้เขาแข็งแรงมีหลายอย่างดังต่อไปนี้  เขาก็จะมีทางเลือก  และก็อธิบายให้ขาฟัง  ผมเชื่อว่าตรงนี้จะช่วยได้มาก  เพราะฉะนั้นความร่วมมือของทุกฝ่ายจึงเป็นหัวใจของความสำเร็จ  เราต้องเดินมาพบกัน  เกษตรกรก็ต้องเดินมา  ท่านต้องคิดว่าวันนี้ตราบใดที่ท่านมีรายได้ในครอบครัวไม่ถึง 10,000 บาทท่านยังมีหนี้สินอยู่  เปรียบเสมือนว่าท่านยังไม่แข็งแรง  ท่านยังมีอาการป่วยบางอย่างที่ต้องการรักษา  ท่านจะให้หมอเดินไปถึงบ้านบางทีหมอก็มีไม่มากพอ  ท่านต้องเดินมาคลีนิค  นั่นก็คือศูนย์บริการเทคโนโลยีการเกษตรประจำตำบล  และขณะเดียวกันหมอหรือบรรดาผู้ที่ดูแลหมอทั้งหลาย  ก็ต้องช่วยบอกกับชาวบ้านให้รู้ด้วยว่าเรามีอะไรที่จะช่วยเขาบ้าง  เชิญมารับบริการได้  เปิดการบริการให้กว้าง  เปิดใจให้กว้าง

                                 ท่านผู้ว่าราชการจังหวัดทั้งหลาย  ผมได้ทดลองการบริการงานแบบ CEO โดยเฉพาะที่จังหวัดศรีสะเกษ  คณะรัฐมนตรีได้ไปเมื่อ 3 เดือนที่ผ่านมา  แล้วผมตามไปดูอีกที  ผมถือว่าก้าวหน้าและพอใจมาก  หลักของ CEO คือให้หัวหน้าส่วนราชการอื่นที่ไม่ใช่กระทรวงมหาดไทยได้เข้ามามีส่วนร่วมในการมองปัญหา  และกำหนดยุทธศาสตร์ในการแก้ปัญหาของจังหวัดร่วมกัน  แล้วทำงานร่วมกันเปรียบเสมือนว่าเราอยู่ในองค์กรเดียวกันคือองค์กรจังหวัด  แต่ถ้าเมื่อใดหัวหน้าส่วนราชการต่างคนต่างอยู่  มองว่าผมขึ้นตรงกับกระทรวงผม  ผู้ว่าราชการจังหวัดไม่เกี่ยว  แล้วผู้ว่าราชการจังหวัดก็มองกลับกันเช่นกันว่าท่านไม่ได้ขึ้นกับกระทรวงมหาดไทย  ผมไม่อยากยุ่งกับท่าน  ถ้ามีเหตุการณ์เช่นนี้เกิดขึ้น  คนที่เดือดร้อนคือประชาชนโดยเฉพาะอย่างยิ่งประชาชนที่ต้องดิ้นรนช่วยตัวเองอย่างเกษตรกร   เพราะฉะนั้นผู้ว่าราชการจังหวัดต้องปรับทัศนคติ  หัวหน้าส่วนราชการทุกส่วนราชการต้องปรับทัศนคติในการทำงานร่วมกัน  อย่าเพิ่งห่วงเรื่องอำนาจ  อำนาจต้องอยู่ข้างหลัง  ยุทธศาสตร์และภาวะผู้นำต้องมาก่อน  ถ้าท่านปรับทัศนคติในการทำงานอย่างนี้  ผมเชื่อเหลือเกินว่าเราสามารถรวมพลังได้ 

                                วันนี้เราต้องการการรวมพลังในแผ่นดิน  และที่สำคัญคือต้องช่วยคนจนก่อน  เราอยู่ในภาวะสงครามเศรษฐกิจ  เราไม่มีภาวะสงครามเดิม  แต่มีภาวะสงครามเศรษฐกิจ  คนจนเปรียบเสมือนทหารที่บาดเจ็บ  ถ้าเราไม่ให้เขาหายเจ็บ  เมื่อออกรบเราจะเอาทหารที่ไหนมารบ  เพราะฉะนั้นท่านทั้งหลายต้องช่วยกันฟื้นคนจน ฟื้นเกษตรกร ให้เขาเข้มแข็งและยืนบนลำแข้งของเขาได้  และวันนั้นเศรษฐกิจเราเข้มแข็ง  แม้กระทั่งสุภาษิตจีนเขามีมาเป็นพันปี  เขาใช้ภาษาจีนว่า เจ็กล้งไป่แป๊ะเซี้ยง  หมายถึงว่าถ้าเกษตรกรตาย 1 คนพ่อค้าตายเป็นร้อย  เพราะเศรษฐกิจเริ่มจากรากหญ้าขึ้นมาถึงยอดบน  เปรียบเสมือนท่านรดน้ำ  ถ้ารดน้ำต้นไม้ต้องรดที่ราก  แล้วความเขียวจะขึ้นไปถึงยอดแล้วมันจะมีผล  เช่นเดียวกันถ้าเกษตรกรจนพ่อค้าก็ไม่มีทางที่จะขายของได้  ที่ผ่านมาการเติบโตทาง GDP สูง  แต่ขณะเดียวกันนั้นมันไม่กระจาย  ตอนนี้การเติบโตทาง GDP ไม่สูงแต่ค่อนข้างกระจาย  ท่านสังเกตดูว่าถ้าการฟื้นตัวเกิดขึ้นเมื่อใดการฟื้นตัวนั้นจะยั่งยืนมากขึ้น  และถ้าท่านทั้งหลายช่วยกันทำให้เกษตรกรของเรารอด  มีรายได้ครอบครัวละ 10,000 บาท  ผมเชื่อว่าเศรษฐกิจไทยจะเข้มแข็งที่สุดในภูมิภาคนี้  และผมมั่นใจว่าทำได้  ขออย่างเดียวคือ ขอพลังคนไทยทั้งประเทศโดยเฉพาะอย่างยิ่งพลังข้าราชการที่ต้องทำงานด้วยการรักประชาชนให้มาก

                                 ผมขอขอบคุณอาสาสมัครทั้งหลาย เช่น หมอดินอาสา เพราะวันนี้เกษตรกรทั้งหลายแยกไม่ออกว่า  ตกลงว่าดินของตัวเองนั้นขาดไนโตรเจน โปแตสเซียม หรือฟอสฟอรัส  พอเขาขายปุ๋ยสูตร NPK ก็ซื้อหมด  แต่ถ้าหากเมื่อไรหมอดินบอกกับเขาได้ว่าที่นี่ขาดอะไร  เขาใช้ปุ๋ยเฉพาะค่าใช้จ่ายของเขาลดลงมาก  และก็ได้ผลดี  แต่ถ้าให้ผมสนับสนุน  ผมสนับสนุนปุ๋ยอินทรีย์แน่นอน  แต่ทุกอย่างต้องเป็นขั้นตอนทางการเปลี่ยนแปลงคงไม่รวดเร็วขนาดนั้น 

                                วันนี้ผมต้องขอขอบคุณทุก ๆ  ท่าน  โดยเฉพาะกระทรวงเกษตรและ สหกรณ์ที่ได้ร่วมกันดำเนินงานตามนโยบายของรัฐบาลมาตั้งแต่ต้นจนถึงปัจจุบัน  ผมอยากให้มีการติดตาม  ทำแล้วต้องติดตามผล  เพราะโดยระบบราชการทำแล้วไม่ค่อยได้ติดตามผล  ผมเติบโตมาจากภาคเอกชน  การทำงานทุกอย่างต้องมีการติดตามผล  951,000 คนตามเป้าหมายของกระทรวงเกษตรและสหกรณ์นั้น  กระทรวงเกษตรและสหกรณ์เองต้องมีรายชื่อพร้อมที่อยู่ทั้ง 951,000 คน  เมื่อทำเสร็จแล้ว  ท่านจะได้ไปสุ่มว่าคนที่ได้รับการถ่ายทอดเทคโนโลยีนั้นได้ผลแค่ไหนเพียงไร  แล้วเกิดอะไรขึ้นกับการเปลี่ยนแปลงหลังจากการถ่ายทอดแล้ว  เพื่อปรับปรุงให้ดีขึ้น  เพราะเราคงไม่ได้ทำปีเดียวแล้วเลิก  แล้วงบประมาณเท่าไรก็เอาไม่อยู่ถ้าทำแล้วไม่ได้ผล  ท่านต้องทำให้ได้ผล  ถ้าทำให้ได้ผล  ชีวิตเกษตรกรดีขึ้น  ผมหางบให้ได้  วันนี้งบประมาณของประเทศไทยมีจำกัด  ถ้าจะทำให้มีมันก็มี  แต่ถ้าไม่จำเป็น  ต้องทำให้มันไม่มี  เพราะเราจะได้ไม่เป็นหนี้มาก  ถ้าเป็นหนี้เพื่อสร้างรายได้ไม่เป็นไร  ถ้าเป็นหนี้เพื่อเพิ่มพูนหนี้คงต้องลำบากหน่อย  ก็ขอให้มีการติดตามผล  มีข้อมูลที่ครบถ้วนเพื่อที่เราจะได้ติดตามต่อไป 

                                ที่สำคัญคือผมขอย้ำ  เมื่อวานนี้ได้พูดเรื่องนี้กับสมาชิกสหกรณ์  คือเรื่องของระบบบัญชี  ซึ่งกระทรวงเกษตรและสหกรณ์ได้ทำเรื่องนี้อย่างจริงจัง  เกษตรกรทั้งหลายต้องรู้ว่าสิ่งที่ตัวเองทำอยู่นั้นขาดทุนหรือกำไร  ต้องแยกให้ออก  ทำบัญชีง่าย ๆ ให้รู้ว่าการทำเกษตรแต่ละอย่างนั้นได้ใส่เงินลงไปเท่าไร  ที่สุดแล้วผลผลิตออกมาขายได้เท่าไร  และทุกวันในชีวิตประจำวันของตัวเองใช้จ่ายอะไรเท่าไร  เพื่อที่จะได้รู้ว่ารายได้ที่เกิดขึ้นพอกับค่าใช้จ่ายในครอบครัวหรือไม่  ถ้าไม่พอก็คือหนี้  ถ้าพอก็คือเงินออม   เกษตรกรทุกวันนี้ที่เดือดร้อนต้องเข้ากรุงเทพ ฯ เป็นประจำในทุกฤดูแล้ง  ก็เพราะไม่มีเงินออม  พอฤดูแล้งก็ต้องมาหางานทำชั่วคราวเพราะเรากินข้าวทุกวันทุกมื้อ  เพราะฉะนั้นถ้าหากว่าเกษตรกรสามารถรู้ต้นทุนและมีเงินออก  เมื่อฤดูแล้งก็สามารถปรับตัวทำอาชีพอื่นที่ไม่ต้องการใช้น้ำมากนัก   ปัญหาเรื่องของการต้องอพยพครอบครัวแตกสาแหรกมาอยู่กรุงเทพ ฯ ก็จะลดน้อยลงไปมาก 

                                ผมขอขอบคุณอีกครั้งหนึ่งที่กระทรวงเกษตรและสหกรณ์  และส่วนราชการที่เกี่ยวข้อง  รวมทั้งอาสาสมัคร  องค์การบริหารส่วนตำบลต่าง ๆ ที่ทำให้มีเกษตรกรได้รับประโยชน์ไปแล้วอย่างน้อยก็ 2,300,000 ราย  และผมขอบคุณผู้รับผิดชอบ  ผู้บริการศูนย์บริการและถ่ายทอดเทคโนโลยีทางการเกษตรประจำตำบล  เกษตรกรอาสา  อบต. ผู้เกี่ยวข้องทุกฝ่าย  ซึ่งอาจจะไม่สามารถระบุได้ทุกคนที่ได้ช่วยกันทำให้การฟื้นฟูอาชีพเกษตรกรหลังการพักชำระหนี้  ดำเนินไปตามเป้าหมายที่ได้วางไว้  บัดนี้ได้เวลาอันสมควรแล้ว  ผมขอเปิดการประชุมสัมมนา เรื่องกลไกชุมชนในการฟื้นฟูอาชีพเกษตรกรหลังการพักชำระหนี้ ผ่านศูนย์ประชุมและถ่ายทอดเทคโนโลยีการเกษตรประจำตำบล ณ บัดนี้  ขอขอบคุณครับ

 

---------------------------------------

 

                                                                                                ฝ่ายประชาสัมพันธ์และเผยแพร่  สำนักโฆษก

                                                                                                วิมลมาส  รัตนมณี / ถอดเทป / พิมพ์