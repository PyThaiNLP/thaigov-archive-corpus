คำกล่าว ของ พ.ต.ท.ทักษิณ  ชินวัตร นายกรัฐมนตรี

ในการพบปะกลุ่มผู้คัดค้านโครงการก่อสร้างโรงไฟฟ้าบ่อนอก
ที่ชายทะเลบ่อนอก หมู่ 6  จ.ประจวบคีรีขันธ์

วันที่ 24 มกราคม 2545 เวลา 10.30 น.

 

--------------------------------------

 

                        สวัสดีครับพี่น้องชาวบ่อนอกที่เคารพทุกท่าน  วันนี้ผมดีใจมากที่ได้มาพบพี่น้องชาวบ่อนอกด้วยตัวเอง  ได้รับทราบความรู้สึกที่ท่านไม่เห็นด้วยกับการก่อสร้างโรงไฟฟ้ามานานมาก   และก็ได้เห็นภาพพจน์การต่อสู้ที่แสดงให้เห็นความมุ่งมั่นในการต่อสู้อยู่มาก  ได้ทราบเรื่องปลาวาฬ  มีอยู่วันหนึ่งผมกลับบ้านเร็วได้นั่งดูข่าวไอทีวี  เห็นภาพว่ามีปลาวาฬที่นี่  วันรุ่งขึ้นผมรีบให้ตรวจสอบว่าจริงไหม  ถ้าจริงแล้วหากว่าปลาวาฬจะต้องหายไป  หนีไปจากที่นี่เพราะโรงไฟฟ้า  ก็คงเป็นสิ่งที่น่าต้องคิดว่าคุ้มหรือไม่  สิ่งที่คุณอนันต์ ฯ พูดเมื่อสักครู่นี้  เอาคำพูดที่ผมพูดตอนปราศรัย  แล้วถึงวันนี้ก็ยืนยันว่าผมยังมีแนวคิดเดิมไม่เปลี่ยนแปลง  ถึงแม้ว่าพรรคไทยรักไทยจะแพ้หลุดลุ่ยที่ตำบลบ่อนอกก็ตาม  ปัญหาในฐานะนายกรัฐมนตรีนั้นจะต้องบริหารประเทศด้วยความเป็นธรรมโดยไม่เลือกฝ่าย  ผมไปที่เมืองโออิตะ ประเทศญี่ปุ่น  ไปดูงานเรื่องหนึ่งตำบล หนึ่งผลิตภัณฑ์  การท่องเที่ยวที่มีลักษณะพิเศษก็เป็นหนึ่งตำบล หนึ่งผลิตภัณฑ์  ถ้าที่นี่มีปลาวาฬ  ที่คุณอนันต์ ฯ บอกว่านี่คือหนึ่งตำบล หนึ่งผลิตภัณฑ์ แน่นอน  เมื่อไรที่ปลาวาฬจะมา  บอกผมด้วยผมอยากมาดู  ลูกชายผมชอบถ่ายรูปคงอยากจะมาถ่ายรูปปลาวาฬด้วยตัวเองแน่ 

                        พี่น้องครับ  ผู้ว่า ฯ โออิตะบอกผมว่าธรรมชาติเป็นทรัพย์สมบัติอันยิ่งใหญ่ของแผ่นดิน  ถ้าถูกทำลายไปแล้วสร้างขึ้นใหม่ไม่ง่าย  เข้าใจครับ  แล้วถ้าฟังสิ่งที่คุณอนันต์ ฯ เล่าถึงพื้นฐานของที่มาของสัญญานี้มีความเชื่อมโยงอย่างมากมาย  ถ้าเป็นเช่นนั้นจริงก็เปรียบเสมือนว่าโรงไฟฟ้าแห่งนี้กลายเป็นผลไม้ที่เกิดจากต้นไม้ที่เป็นพิษ  มาจากภาษากฎหมายที่เรียกว่าพยานหลักฐานที่ได้มาโดยการกระทำที่ผิดกฎหมายย่อมนำมาใช้เป็นหลักฐานในชั้นศาลไม่ได้  คล้าย ๆ อย่างนั้น  เพราะฉะนั้นสิ่งที่เกิดขึ้นเป็นสิ่งที่รัฐบาลจะต้องทบทวน  และผมขอเรียนว่าข้อมูลหลายเปอร์เซ็นต์ได้รับรู้  แต่ผมยังไม่ได้ไปดูสัญญาด้วยตัวเอง  เพราะผมไม่ต้องการไม่ซื่อสัตย์ต่อตัวเองและประชาชนโดยความรู้สึกตัดสินใจมาแต่ต้นแล้วมาดู มาฟัง  การจะมาดูมาฟังนั้น  ในใจและสมองของผมต้องว่างเปล่า  ไม่มีว่าสนับสนุนหรือคัดค้าน  แล้วมาฟังแล้วกลับไปดูรายละเอียดทั้งหมดถึงจะเห็นชัดว่าเราควรจะตัดสินใจอย่างไรเพื่อประโยชน์ของคนส่วนใหญ่ที่ไม่กระทบวิถีชุมชน  ก่อนมาผมได้รับฟังบรรยายสรุปจากหลายฝ่าย  แล้วผมก็ซักแทนท่านไปมากในหลายคำถามที่ท่านถามวันนี้ผมซักมาแล้ว  บางคำถามเขาก็ตอบชัด  บางคำถามไม่ชัด  ยกตัวอย่าง  ผมถามว่า EIA ทำไมให้บริษัทผู้รับสัมปทานเป็นคนไปจัดจ้างคนมาทำ EIA เอง  แล้วเชื่อถือได้แค่ไหน  เขาบอกว่าก็เพราะกฎหมายระบุไว้อย่างนั้นว่าจะต้องให้บริษัทเป็นคนจ้างและเป็นคนจัดหา  แล้วกฎหมายบังคับว่าต้องเป็นนิติบุคคล  ซึ่งก็ถามว่าแล้วนั่นการันตีความซื่อตรงซื่อสัตย์แค่ไหน  ก็บอกว่ากฎหมายระบุไว้เช่นนั้น  ผมก็เลยถามว่าแล้วถูกต้องไหม  ถ้าไม่ถูกต้องแก้กฎหมายได้ไหม  นี่คือวิธีการบริหารของรัฐบาลนี้  ถ้ากฎหมายไม่ดีต้องแก้กฎหมาย  อย่าเอากฎหมายมาเป็นข้ออ้างแล้วทำอะไรที่เดือดร้อนประชาชน 

                        ผมเคยพูดที่  อ.จะนะ   บอกว่าถ้ากฎหมายฉบับนี้ตรงข้อนี้ต้องแก้    เพราะรัฐบาลขี้เหนียวไม่ยอมออกเงินค่าศึกษาเอง  ก็เลยให้บริษัทออก  แต่บริษัทออกไม่เป็นไร  แต่ดันไปให้บริษัทจ้างเอง  แล้วใครที่ได้จ้างมาบอกว่าที่นี่สร้างไม่ได้  ไม่มีหรอก  เพราะฉะนั้นอันนี้ก็จะมีการตรวจสอบ  ผมได้ถามเรื่องฝนกรด  ถามว่าซัลเฟอร์ไดออกไซด์ที่ปล่อยขึ้นไปปริมาณเท่านี้  เขาบอกว่ามันน้อยกว่าที่เหมืองลิกไนต์ที่แม่เมาะเป็นสิบเท่า  ผมก็บอกว่าเป็นกรรมของชาวแม่เมาะที่โดนมานาน  แต่วันนี้เขาบอกว่าที่ลดลงเป็นสิบเท่านั้น  ผมถามว่าสิบเท่านี้ปลอดภัยไหม  เขาก็บอกว่าปลอดภัย  ผมก็ถามว่าที่นี่เป็นเมืองที่ฝนตกชุก  ควันที่ปล่อยขึ้นไปถึงแม้ปล่องจะสูง 200 เมตร  แล้วฝนตกมาเรื่อย ๆ มีผลแค่ไหน  ตรงนี้ยังไม่มีคำตอบแล้วผมจะต้องหาคำตอบก่อน  ผมฟังดูหลาย ๆ ประเด็นคือผมต้องไปศึกษาให้ละเอียด  ขอเรียนว่าผมพูดอะไรยังยึดมั่นอย่างนั้น 

                        เมื่อสักครู่คุณอนันต์ ฯ มาพูดถึงที่ว่าผมพูดกับรัฐมนตรีสิ่งแวดล้อมของอเมริกาอีกแบบหนึ่งนั้น  ไม่ใช่  คงไปฟังท่อนเดียว  เพราะจริง ๆ แล้วเราพูดกันถึงเรื่องว่ารัฐบาลไทยกำลังจะจัดตั้งกระทรวงใหม่นั่นคือกระทรวงทรัพยากรธรรมชาติและสิ่งแวดล้อม  เอามารวมกัน  เพราะในอดีต  ผู้ใช้ทรัพยากรถ้าจะมองถึงปริมาณคืออยากจะใช้ให้เกิดประโยชน์  ผู้ที่มองด้านสิ่งแวดล้อมก็จะมองด้านคุณภาพ  ไม่มองถึงประโยชน์ที่จะได้รับ  คือความสมดุลไม่มี  มองคนละด้าน  ถ้าเอากระทรวงมารวมกัน  เอาทรัพยากรและสิ่งแวดล้อมมารวมกัน  การวิเคราะห์เชิงปริมาณและคุณภาพจะไปควบคู่กัน มิฉะนั้นเท่ากับว่าเราฟังความรู้ด้านเดียว  ฟังสิ่งแวดล้อมก็ไปอย่าง  ฟังทรัพยากรก็ไปอย่าง  แล้วเกิดความขัดแย้งกันตลอดเวลาเหมือนที่พี่น้องที่จะนะ หินกรูด บ่อนอก กำลังเกิดความขัดแย้งกัน  ซึ่งผมไม่ชอบเลยที่คนไทยด้วยกันตาดำ ๆ กำลังจะมีเรื่องกัน  เพราะความคิดเห็นที่แตกต่าง  ซึ่งจริง ๆ ประชาธิปไตยนำมาซึ่งความหลากหลายทางความคิดเป็นเรื่องที่ดี  แต่ไม่ต้องการความขัดแย้งเลย  เพราะฉะนั้นถ้าผมเห็นความขัดแย้งของสังคม  ผมไม่สบายใจ  แล้วยิ่งเรื่องงาน  ความขัดแย้งก็ยังหนักขึ้นไปเรื่อย ๆ เพราะฉะนั้นการตัดสินใจต้องเร็ว  ผมจะตัดสินใจให้เร็วที่สุด  คงดูให้เป็นของขวัญวาเลนไทน์ไม่ทัน  เพราะผมไม่รู้จักเซ็นท์วาเลนไทน์  แต่ผมมีความรัก  เพราะฉะนั้นคงกุมภาพันธ์ไม่ทัน  แต่ว่าอย่างไรก็เอาปีใหม่ไทยเป็นหลักก็แล้วกันว่าไม่เกินนั้นแน่ 

                        ผมจะตัดสินใจในเรื่องที่ยาก ๆ ทั้งหมดพร้อมกัน  หินกรูด บ่อนอก จะนะ จะตัดสินใจบนพื้นฐานของผลประโยชน์ของประเทศ  และวิถีชีวิตชุมชน  และก็เรื่องของการรักษาไว้ซึ่งสิ่งแวดล้อมและธรรมชาติซึ่งสร้างใหม่ไม่ได้เป็นหลัก  ส่วนความเสียหายทางคดีความ  ถ้าหากว่าต้องยกเลิกก็คงต้องไปดูในเนื้อหาของสัญญาและกฎหมาย แต่ว่าเราจะต้องคำนึงถึงความเป็นธรรมทุก ๆ ฝ่าย  ท่านเคยเห็นรัฐบาลไหนดูแลประชาชนในระดับรากหญ้าเหมือนรัฐบาลนี้ไหม  เพราะฉะนั้นเสียงสะท้อนของท่านผมฟังผมได้ยินและจะนำไปประกอบการพิจารณา  ไม่ได้ฟังเฉพาะเรื่องของภาคราชการและภาคของการลงทุนเพียงเท่านั้น  ไม่ใช่แน่  เพราะฉะนั้นต่อไปนี้  ใครก็ต้องรู้ว่าระบบประชาธิปไตยของเรานั้นเข้มแข็งมาก  เป็นตัวอย่างประชาธิปไตยในหลาย ๆ ประเทศ  การมีส่วนร่วมของประชาชนนั้นต้องมีมากขึ้น  จะให้ประชาชนมีส่วนร่วมแบบแกน ๆ คงไม่ได้  คงต้องเป็นการมีส่วนร่วมอย่างแท้จริง  ในเมื่อประชาชนให้ความคิดเห็นทั้งคัดค้านและสนับสนุนต้องนำไปประกอบการพิจารณาอย่างแน่นอน  และในที่สุดแล้วการตัดสินบนพื้นฐานที่ชัดเจนถูกต้องแล้วนั่นคือสิ่งที่รัฐบาลต้องทำ  บางครั้งการตัดสินใจบางอย่าง  หรือการตัดสินใจทุก ๆ อย่าง ภายใต้ระบอบประชาธิปไตย  ไม่มีใครเห็นด้วย 100 เปอร์เซ็นต์  แล้วก็ไม่มีใครไม่เห็นด้วย 100 เปอร์เซ็นต์  เพราะฉะนั้นการตัดสินใจทุกอย่างบนข้อมูลที่ถูกต้อง  บนการอธิบายที่ถูกต้อง  แล้วเป็นความเห็นของคนส่วนใหญ่  แล้วก็ไม่ใช่คนส่วนใหญ่เฉพาะเพียงทั่วประเทศ  ต้องคนส่วนใหญ่ที่จะต้องได้รับผลกระทบในที่นั้น ๆ ด้วยประกอบกัน  

                        สิ่งที่ท่านเรียกร้องและพูดกันมานั้น จะถูกนำไปประกอบการวินิจฉัยอย่างละเอียดถี่ถ้วนครบทุกประเด็น  และก็ขอร้องพี่น้องชาวบ่อนอกอย่าได้ใช้ความรุนแรง  ความรุนแรงนั้นนำมาซึ่งการเสียเลือดเนื้อคนไทยด้วยกัน  ซึ่งคนที่ท่านทำร้ายคือคนไทย  อย่าได้ทำเพราะเสียภาพพจน์เสียความสามัคคีของคนในชาติ  และเป็นการฝ่าฝืนกฎหมาย  อันนี้ขอร้อง  รัฐบาลนี้มีความเห็นอกเห็นใจคนยากคนจน  ประชาชนคนไทยส่วนใหญ่ทุกคน  แต่ว่ารัฐบาลนี้เป็นรัฐบาลที่กฎหมายเป็นกฎหมาย  และก็ให้ความเป็นธรรมกับคนที่ไม่มีกำลังในสังคมอย่างเต็มที่คือคนจน  เพราะฉะนั้นพี่น้องจะต้องไม่ทำอะไรผิดกฎหมายถ้าอยากได้รับความสนับสนุน  ความเข้าใจและเมตตาธรรมจากรัฐบาลผมแล้ว  ต้องไม่ฝ่าฝืนกฎหมายเสียเอง  อันนี้ต้องขอ  ท่านเดือดร้อน  เราเข้าใจเราได้ยิน  ท่านเป็นห่วงลูกหลานจะต้องมาลำบากลำบนเหมือนกับที่โดนกันมาแล้วที่แม่เมาะ  ผมเข้าใจ  แต่ท่านต้องไม่ทำให้คนอื่นที่ไม่เกี่ยวข้องต้องเดือดร้อนไปด้วย    ถ้าหากว่าเราเข้าใจกันอย่างนี้  ผมจะรับฟังทุกข้อและจะนำไปประกอบและจะวินิจฉัยอย่างละเอียด 

                        รัฐบาลนี้ไม่มีเรื่องผลประโยชน์  เพราะฉะนั้นไม่ต้องห่วง  แต่ถ้าหากว่าสอบสวนแล้วไปเจอใครที่ทำไม่ถูกกฎหมายบ้านเมือง  แล้วมีหลักฐานเพียงพอ  จะต้องเอาคนเข้าคุกก็ต้องเข้าคุก  จะเป็นใครก็ช่าง  แต่ส่วนใหญ่แล้วพวกนี้ถ่ายเก่ง  มักจะถ่ายมีที่ชักโครก  ไม่ค่อยเห็นหลักฐาน  ได้แต่รู้ว่าเพิ่งเข้าห้องน้ำนี้ไป  กลิ่นไม่สะอาด  แต่ไม่รู้ไม่มีหลักฐานชัดเจนว่าใช่แน่นอน  นี่คือสิ่งที่เป็นปัญหาคอร์รัปชั่นของประเทศไทย  ปราบไม่ลงก็ตรงนี้  เพราะทุกคนวางระเบียบกฎหมายไว้ถูกต้องหมด  แต่ว่าเอาสิ่งที่ชั่วร้ายสวมเข้าไปในสิ่งที่ดี  แล้วออกมามันดูดีแต่จริง ๆ แล้วชั่วร้าย  เพราะฉะนั้นวันนี้รัฐบาลจะพยายามใช้ความรู้ความสามารถและความเป็นธรรม  เมตตาธรรมให้สูงสุด  เพื่อนำมาซึ่งการตัดสินใจที่ถูกต้อง  เพราะเราต้องพัฒนาไปควบคู่กับการดูแลสังคม  ไม่ใช่พัฒนาโดยไม่ดูแลสังคม  หรือดูแลสังคมโดยไม่พัฒนา  เพราะฉะนั้นความสมดุลตรงนี้เป็นสิ่งที่จำเป็นและต้องทำ  หลังจากเสร็จสิ้นเรื่องนี้แล้ว  ผมอยากเห็นพี่น้องชาวบ่อนอกกลับมาสามัคคีกันอย่างเดิม  ไปวัดเดียวกันได้  เดี๋ยวนี้ผมทราบว่าแยกวัดกันทำบุญเสียแล้ว  ที่จะนะเข้าไปละหมาดก็อยู่คนละมุมของมัสยิด  ที่บ่อนอกกับหินกรูดแยกวัดกันทำบุญ 

                        ขอเถอะครับ วันนี้คนไทยต้องการความรักความสามัคคี  อย่าไปเอาตัวอย่างที่มีข่าวทะเลาะเบาะแว้งกันทางการเมือง  เพราะทางการเมืองบางทีบนข่าวทะเลาะกันแต่เขาเจอกันในห้องกาแฟเขาก็กระหนุงกระหนิงกันดี  เพราะฉะนั้นอย่าไปเอาอย่าง  ท่านจะต้องรักษาความสามัคคีของชุมชนให้ได้  เพราะเราต้องการพลังมาสร้างเศรษฐกิจ  สร้างสังคมให้ชาติไทย  ผมจะใช้ความเป็นธรรมอย่างเต็มที่  ขอให้ท่านทั้งหลายพี่น้องชาวบ่อนอกได้คลายความกังวลว่าผมจะไม่ดูแล  จะเข้าข้างคนใดคนหนึ่ง  ไม่มี  เพราะฉะนั้นผมจะทำให้ดีที่สุด  แล้วจะตัดสินใจบนพื้นฐานที่คำนึงถึงความสมดุลของชุมชน  ของสังคม ของประเทศชาติให้พร้อมทุกอย่าง  ขอให้ท่านทั้งหลายเดินทางกลับบ้าน  บางคนอยู่ไกลกว่าที่นี่  เพื่อความปลอดภัยและอย่าระแวงซึ่งกันและกันมากเลย  รักสามัคคีกันไว้  ผมจะทำหน้าที่ให้ดีที่สุด  ขอบคุณมากครับ  สวัสดีครับ 

 

                                                ------------------------------------  

 

                                                                        ฝ่ายประชาสัมพันธ์และเผยแพร่  สำนักโฆษก

                                                                        วิมลมาส  รัตนมณี / ถอดเทป / พิมพ์