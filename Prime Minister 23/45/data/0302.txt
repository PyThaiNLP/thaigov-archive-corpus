คำกล่าวของ พ.ต.ท. ทักษิณ ชินวัตร นายกรัฐมนตรี

ในโอกาสเป็นประธานในพิธีเปิดโครงการสัญจร

“ชุบชีวิตธุรกิจไทย เสริมสร้างผู้ประกอบการใหม่”
ณ โรงแรมโลตัส ปางสวนแก้ว จังหวัดเชียงใหม่

เมื่อวันอาทิตย์ที่ 3 กุมภาพันธ์ 2545  เวลา 13.00 น.

---------------------------------------------

                                ท่านรัฐมนตรีว่าการกระทรวงอุตสาหกรรม (นายสุริยะ จึงรุ่งเรืองกิจ) ท่านรัฐมนตรีประจำ สำนักนายกรัฐมนตรี ท่านปลัดกระทรวงอุตสาหกรรม และท่านผู้มีเกียรติที่เคารพรัก

                                ผมรู้สึกยินดีและเป็นเกียรติอย่างยิ่งที่มาเป็นประธานโครงการ “ชุบชีวิตธุรกิจไทย เสริมสร้าง   ผู้ประกอบการใหม่” ในวันนี้

                                ผมขอขอบคุณกระทรวงอุตสาหกรรม สถาบันการเงิน และหน่วยงานภาครัฐ ภาคเอกชน ทั้ง 16 หน่วยงาน ที่ได้ช่วยกันส่งเสริมให้โครงการนี้เป็นไปด้วยความเรียบร้อย

                                ผมขอเรียนความในใจในฐานะที่เป็นผู้ประกอบการขนาดย่อมมาก่อน ผมได้เห็นประเทศไทย ทุกวันนี้ เรามีประมาณ ร้อยละ 90 เป็นผู้ประกอบการขนาดย่อม แต่ว่าการส่งเสริมของภาครัฐในอดีตนั้น         ยังไม่เป็นระบบ วันนี้รัฐบาลชุดนี้กำลังจะก้าวเข้าสู่การปรับโครงสร้างทางเศรษฐกิจระบบใหม่ ซึ่งจะมีผลในวันที่    1 ตุลาคม 2545 นี้ ซึ่งกระทรวงอุตสาหกรรมจะกลายเป็นกระทรวงอุตสาหกรรมรูปแบบใหม่ ซึ่งจะเน้นย้ำให้เห็นว่ารัฐบาลตระหนักถึงกำลังการสร้างเศรษฐกิจของภาคเอกชน โดยเฉพาะอย่างยิ่ง ภาคที่เป็นภาคส่งเสริมของ      ภาคธุรกิจก็คือ SMEs

                                วันนี้ งบประมาณของรัฐมีเพียง ร้อยละ 20 ของผลิตภัณฑ์มวลรวมประชาชาติ (GDP)        แต่ร้อยละ 80 ถูกขับเคลื่อนโดยภาคเอกชน และภาคประชาขน วันนี้เราตระหนักแล้ว และทุกคนก็ตระหนักเช่นกัน ถ้าหากรัฐนำเงินของงบประมาณของตนเองเข้ามาเพื่อกระตุ้นเศรษฐกิจอย่างเดียว ก็จะไม่ประสบผลสำเร็จ        ดังจะเห็นชัดเจนในประเทศญี่ปุ่น ซึ่งใช้เงินมากกว่าเราแต่เอาไม่อยู่ สิ่งที่จะทำให้เศรษฐกิจฟื้นตัวดีที่สุดและ    ยั่งยืนนั้น ก็คือการสร้างภาคเอกชนให้เข้มแข็ง และภาคเอกชนส่วนใหญ่คือ SMEs

                                SMEs ในประวัติศาสตร์ ส่วนใหญ่คือคนจีนที่หอบเสื่อผืนหมอนใบ มีการศึกษาน้อย มาตั้งตัวในประเทศไทย และมีคนไทยส่วนหนึ่งพยายามจะทำธุรกิจด้วย ต่อสู้กันมา หลายคนประสบผลสำเร็จ หลายคน ไม่ประสบผลสำเร็จ นั่นคือการต่อสู้ตามลำพัง พอคนเหล่านี้เติบโตขึ้นมา รุ่นลูกก็ได้เรียนหนังสือดีๆ แต่แทนที่จะกลับมาเป็นผู้ประกอบการ ส่วนใหญ่กลับไปเป็นลูกจ้างบริษัทใหญ่ๆ เพราะต้องการให้ลูกได้มีความรู้ด้านการบริหาร และลูกก็ได้รับความรู้ด้านนักบริหาร การเป็นผู้บริหารและการเป็นผู้ประกอบการนั้นต่างกัน แต่อยู่ไม่ไกลกันเพราะความคิด

                                ฉะนั้น วันนี้การที่กระทรวงอุตสาหกรรมและส่วนราชการ ภาครัฐและภาคเอกชน ได้เข้ามา  ช่วยกันนั้น จึงเป็นสิ่งที่ผมตั้งใจที่จะอยากเห็นและอยากส่งเสริม แล้วดีใจที่มีภาคเอกชนต่างเข้ามาร่วม และผมเองได้มองกลับอีกว่านักศึกษาปีที่ 4 ในวันนี้ กำลังจะจบหรือเรียนปริญญาโทต้องกล้าที่จะลองมาประกอบธุรกิจ  เพราะสังคมไทยเป็นสังคมที่เรียกว่าเป็นสังคมที่ทำให้คนไม่กล้า ถ้าล้มเหลวจะถูกดูแคลนจึงไม่กล้า ฉะนั้น วันนี้ เราต้องเปลี่ยนทัศนคตินี้ใหม่ เพราะคนกล้าเหล่านั้นจะเป็นกำลังที่สำคัญของประเทศในโอกาสต่อไป

                                ถ้าเปรียบเสมือนเครื่องยนต์ที่ขับเคลื่อนเศรษฐกิจของประเทศไทย ผู้ประกอบการเป็น     เครื่องยนต์ที่ดี เราจะต้องสร้างเครื่องยนต์ใหม่ๆ ให้เกิดขึ้นและต้องซ่อมเครื่องยนต์ที่ชำรุดในวันนี้ให้สามารถวิ่ง  ต่อไปได้ ดังนั้น การชุบชีวิตธุรกิจไทยคือการซ่อมเครื่องยนต์ที่ใช้งานมามากหรือบางทีใช้งานไม่มากแต่สึกหรอเร็ว เมื่อซ่อมแล้วอาจมีกำลังไม่พอ จึงต้องสร้าง ฉะนั้น การซ่อมและการสร้างเป็นสิ่งที่รัฐบาลนี้จะทำ และรัฐบาล       ทำอย่างเดียวคงไม่พอ เพราะคิดเองไม่ได้ ท่านทั้งหลายจะต้องช่วยกันคิด แล้วเรามาคุยกันว่าบทบาทของรัฐควรทำอะไร ไม่ควรทำอะไร บางทีรัฐขยันมากเกินไปทำให้ท่านทำงานไม่ได้ก็มี และเราจะบอกว่าท่านควรทำอะไร ไม่ควรทำอะไร เราตกลงกันแล้วเราจะก้าวไปด้วยกัน รัฐมีหน้าที่ให้กำลังใจ เหมือนกับสร้างทางให้เครื่องจักรของท่านวิ่ง คือสร้างโครงสร้างที่ดี สร้างบรรยากาศที่ดี เพื่อให้ท่านสามารถที่จะขับเคลื่อนธุรกิจของท่านไปให้ได้ นี่คือหน้าที่ที่จะต้องคิดร่วมกันและทำร่วมกัน

                                วันนี้ หลายฝ่ายได้ตระหนัก ได้เข้ามาคิดร่วมกันและทำร่วมกันมาก ซึ่งผมได้บอกทีมงานของผมไว้ว่าผมจะมอบหมายให้หอการค้าและสภาอุตสาหกรรมไปบอกกล่าวกับผู้ประกอบการทั้งหลายว่าให้รวมตัวกันเป็นกลุ่มของประเภทอุตสาหกรรมหรือประเภทธุรกิจเดียวกัน แล้วคุยกันภายในให้รู้ว่าอะไรที่ท่านต้องการให้รัฐทำ  และไม่ทำ แล้วผมจะเปิดโอกาสให้สัปดาห์ละครั้งมาเจอกัน ใครพร้อมมาก่อน เพื่อที่จะได้ประคองกัน พากันเดินไปข้างหน้า นั่นคือการขับเคลื่อนเศรษฐกิจของประเทศไทยด้วยกัน

                                ผมทำเรื่องนี้เพราะว่าร้อยละ 80 ของ GDP มาจากภาคเอกชน ผมคิดว่ารัฐบาลจะไม่มีเงินใช้หนี้ รัฐบาลจะไม่มีเงินไปช่วยคนจน ถ้าหากว่าภาคธุรกิจไม่สามารถที่จะอยู่ได้ เพราะถ้าท่านแข็งแรง รัฐบาลจะได้     เงินภาษีอากรแล้วนำไปใช้หนี้ นำไปช่วยคนจน ภาคเอกชนประสบผลสำเร็จเท่าไร รัฐก็ประสบผลสำเร็จมากกว่า เพราะว่าภาษีที่รัฐจะได้จากภาคเอกชนนั้น สูงกว่าผู้ถือหุ้นของแต่ละบริษัทที่จะได้ ฉะนั้น ผลประโยชน์ของชาติ   เป็นที่ตั้ง รายได้ของประเทศนั้นเป็นทั้งส่วนของเอกชนและของรัฐบาลที่จะใช้แก้ไขปัญหา นี่คือสิ่งที่เราต้องคิด  ร่วมกันและทำร่วมกันแน่นอน

                                ฉะนั้น วันนี้ รัฐบาลนี้ปรารถนาดีและอยากส่งเสริมให้ท่านทั้งหลายประสบผลสำเร็จในชีวิต    การเป็นผู้ประกอบการ แต่ต้องยอมรับว่าตอนเป็นผู้ประกอบการในระยะต้นๆ นั้น เหนื่อย ลำบาก ต้องอาศัย     ความอดทน คำว่าอดทนเพียงคำเดียวไม่พอ ต้องอดทน อดทน และอดทน

                                ผมพยายามจะเปิดตลาดต่างประเทศด้วย เพราะว่าตลาดในประเทศอย่างเดียวคงไม่พอ       ถึงแม้ว่าท่านเป็นผู้ประกอบการขนาดเล็ก แต่การรวมกันทำให้ตลาดใหญ่ขึ้น เมื่อใหญ่ขึ้น ตลาดในประเทศไม่พอ ต้องตลาดต่างประเทศด้วย ผมพยายามเดินยุทธศาสตร์ระหว่างประเทศให้มากขึ้น และผมเชื่อว่าภายในปีนี้ ประเทศไทยจะมีตลาดใหม่อีกมากมายหลายที่ ถ้าสินค้าของเราดี และขอย้ำอีกครั้งว่าการตัดราคาดูเหมือนฉลาดแต่ไม่ฉลาด เพราะการตัดราคาทำง่ายแต่อยู่ไม่ได้ แต่การแข่งขันที่ฝีมือ ประสิทธิภาพ มีการบริหารอย่างโปร่งใส    มีข้อมูลมีความชัดเจนนั้น เป็นความสำเร็จที่ยากหน่อย แต่ยั่งยืนและเติบโตได้

                                ฉะนั้น วันนี้รัฐบาลจะทำทุกอย่างเพื่อให้ท่านเป็นนักธุรกิจที่ประสบความสำเร็จ จะทำทุกอย่าง  ที่สร้างตลาดเพื่อให้ท่านมีที่ขายสินค้า แต่ทั้งนี้ทั้งนั้นเราต้องช่วยกัน ต่างคนต่างช่วยกัน

                                ผมขอให้กำลังใจ เพราะยามที่เป็น SMEs นั้น สิ่งที่ต้องการคือกำลังใจ ความล้มเหลวครั้ง   สองครั้ง เป็นเรื่องธรรมดา ผมขอเรียนว่าคนที่ประสบความสำเร็จในวันนี้ สังคมจะเห็นในส่วนที่สำเร็จ เพราะสังคมไม่ได้เห็นในส่วนที่เขาล้มเหลว เพราะทุกคนไม่มีใครประสบความสำเร็จโดยไม่ล้มเหลวแน่นอน ในวันที่ล้มเหลว  เขาไม่ได้เล่าให้ใครฟัง แม้ในวันที่ประสบความสำเร็จแม้เขาไม่ได้เล่าแต่เขาเคยเห็น ฉะนั้น แม้วันนี้ท่านจะล้มเหลวสักครั้งสองครั้งถือเป็นเรื่องธรรมดา อย่าหมดกำลังใจ เพราะทุกครั้งแห่งการล้มเหลวนั้น อย่างน้อยท่านล้ม     ท่านเปรียบเสมือนเดินขึ้นเขา ท่านเดินจากตีนเขาขึ้นไปยอดเขา ท่านล้มที่กลางเขา ท่านก็ได้ความสูงได้ระยะทาง   มาแล้ว ถ้าท่านอดทนและกัดฟันเดินต่อ ท่านก็จะได้ระยะทางเพิ่มขึ้น ท่านไม่ตกเขาหรอก ฉะนั้น ท่านต้องมี    ความอดทนเพื่อไปสู่ยอดเขาให้ได้ ผมขอให้กำลังใจ และผมจะทำหน้าที่ในฐานะที่เป็นผู้นำรัฐบาลที่ท่านมอบ   ความไว้วางใจ และทีมงานของเราจะทำงานด้วยปัญญา ด้วยคุณธรรม ที่จะส่งเสริมให้พวกท่านโต แล้วเราจะโตด้วยกัน

                                บัดนี้ ได้เวลาอันสมควรแล้ว ผมขอเปิดงาน “ชุบชีวิตธุรกิจไทย เสริมสร้างผู้ประกอบการใหม่” ขอขอบคุณครับ

-----------------------------------------------------------------

ฝ่ายประชาสัมพันธ์และเผยแพร่ สำนักโฆษก

อภิญญา ตันติรังสี /ถอดเทป/พิมพ์

ดวงฤดี รัตนโอฬาร /ตรวจ