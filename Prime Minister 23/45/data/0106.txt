คำกล่าวของ พ.ต.ท.ทักษิณ  ชินวัตร  นายกรัฐมนตรี

ในรายการ  “นายกฯ ทักษิณคุยกับประชาชน”

ทางคลื่น F.M. 92.5   สถานีวิทยุกระจายเสียงแห่งประเทศไทย
เวลา 08.00 น.  วันเสาร์ที่ 1 มิถุนายน 2545

---------------------------------------------------
 
สวัสดีครับพี่น้องประชาชนที่เคารพรักครับ

                ผมเพิ่งกลับจากออสเตรเลียมาถึงกรุงเทพฯ เมื่อคืนนี้ประมาณสามทุ่มครึ่ง  เดิมทีเดียวก็นึกว่าจะต้องพูดกับพี่น้องประชาชนจากเมืองซิดนีย์มากรุงเทพฯ  เพราะเดิมตามตารางเขาจะให้ผมไปวันที่  29 พฤษภาคมตอนเช้าและกลับถึงกรุงเทพฯ คืนวันที่  1 มิถุนายนจะให้พูดวิทยุที่โน่นก่อน  แต่ผมคิดว่าเมื่อเสร็จภารกิจแล้วก็อยากจะกลับเลยก็มาถึงเมื่อคืนนี้เพื่อมาพูดวิทยุกับพี่น้องประชาชนจากกรุงเทพฯ  ตอนเช้านี้

 
เจรจาตกลงกันที่จะร่วมทำการค้าเสรีและมีความร่วมมือทางเศรษฐกิจที่ใกล้ชิดยิ่งขึ้น

                                ผมขอเล่าเรื่องการไปเยือนออสเตรเลียอย่างเป็นทางการ ตามคำเชิญของรัฐบาล     ออสเตรเลียค่อนข้างได้ผลดีมากครับได้บรรลุข้อตกลงหลายอย่างที่จะเป็นประโยชน์ต่อเศรษฐกิจของประเทศไทยและความร่วมมือด้านความมั่นคงด้วย  เรื่องแรกที่เราตกกันคือเราได้มีการศึกษาร่วมกันถึงผลประโยชน์ในการที่จะทำเขตการค้าเสรีและความร่วมมือทางเศรษฐกิจที่ใกล้ชิดยิ่งขึ้น  ปรากฎว่าผลการศึกษาร่วมกันนั้นพบว่าจะเกิดประโยชน์ในการเพิ่มพูนการเติบโตทางเศรษฐกิจของทั้งสองประเทศเป็นอย่างมาก  ก่อนการตกลงได้ประกาศในระดับหัวหน้ารัฐบาลทั้งสองประเทศว่าเราจะให้มีเจ้าหน้าที่ไปประชุมลงในรายละเอียดเลยว่า เราจะร่วมมือกันในแขนงไหนบ้างทางเศรษฐกิจและก็จะมีการค้าเสรีในหมวดอุตสาหกรรมไหนบ้าง โดยผมได้เสนอแนะว่าควรจะเริ่มกลุ่มที่ทั้งสองประเทศไม่มีปัญหาต่อกันและกัน  หมายความว่าไม่มีผลกระทบต่อภาคเอกชนหรือภาคประชาชนและก็จะเป็นประโยชน์ในการเพิ่มปริมาณการค้าต่อกันก่อน  ซึ่งกลุ่มนี้ก็อาจจะเป็นกลุ่มที่ไม่มีปัญหาใช้เวลาสั้น ๆ ผมบอกว่าประมาณสัก 3-4 เดือนก็ควรจะเริ่มลงมือเซ็นสัญญาเป็นกลุ่ม ๆ ไป  ก็จะทำให้ปริมาณการค้าขายไทยกับออสเตรเลียควรจะเพิ่มขึ้น เพราะว่าวันนี้เรามีปริมาณการค้าร่วมกันอยู่ประมาณ  5,000 เหรียญออสเตรเลียก็ประมาณ  125,000 ล้านบาท  ซึ่งมีปริมาณการค้าขายเยอะเหมือนกัน  ก็จะทำให้ปริมาณการค้าต่อกันเพิ่มขึ้น  ทำให้การส่งออกของเราจะดีขึ้น  อันนี้ก็เป็นสิ่งที่เราจะตกลงกันในเบื้องต้น

 
ไทย-ออสเตรเลียจะกำหนดมาตรฐานของสินค้าร่วมกัน

                                เรื่องที่สองก็คือเราจะกำหนดมาตรฐานของสินค้าของสองประเทศร่วมกันคือ  จะมากีดกันกันภายหลังไม่ได้ เรากำหนดก่อนเลยว่ามาตรฐานควรเป็นอย่างไร แล้วเราก็มาช่วยกันปรับปรุงมาตรฐานตามที่แต่ละประเทศมีข้อกำหนดอยู่   อันนั้นก็ใช้ระบบที่เรียกว่า MRA  จะทำให้การกีดกันทางการค้าลดน้อยถอยลงไป  อีกเรื่องหนึ่งคือเรื่องของความมั่นคง  ทางรัฐบาลออสเตรเลียขอให้เราลงนามในบันทึกความเข้าใจว่าจะมีการร่วมมือกันในการต่อต้านการก่อการร้าย  การลักลอบการค้ามนุษย์  ปกติเราก็ให้ความร่วมมือกับนานาประเทศอยู่แล้ว  ทางออสเตรเลียก็ขอให้เราลงนามในบันทึกความเข้าใจก็เป็นเรื่องที่เรารับได้ก็ตกลง   เขาก็พอใจ    อีกเรื่องหนึ่งออสเตรเลียอาสาที่จะมาร่วมกับเราในการที่จะขยายโครงการปลูกพืชทดแทนพวกฝิ่นที่เราได้ประสบความสำเร็จจากการที่พระบาทสมเด็จพระเจ้าอยู่หัวทรงพระราชทานแนวคิดนี้ตามโครงการของสมเด็จพระศรีนคริน-ทราบรมราชชนนี  ซึ่งได้ทำสำเร็จมากในภาคเหนือ  และเราก็ได้เริ่มทดลองในบ้านยองข่าโดยที่      รัฐบาลไทยให้เงินเริ่มต้นไป 20 ล้าน ขณะนี้เราก็เลยไปเชิญชวนประเทศที่พัฒนาแล้วซึ่งเขามองเห็นเรื่องปัญหายาเสพติดเป็นเรื่องใหญ่มาช่วยกันเพื่อให้การกำจัดไร่ฝิ่นให้หมดไปโดยเร็ว  ก็ปรากฎว่าทางญี่ปุ่น  อังกฤษ  ก็ตกลงที่จะร่วม  และตอนนี้ออสเตรเลียก็จะร่วมด้วย  ก็จะเป็นผลทำให้โครงการนี้จะเป็นโครงการที่เป็นประโยชน์และขยายผลได้เร็วขึ้น  การปลูกฝิ่นในบริเวณสามเหลี่ยมทองคำก็จะลดลงไปในฝั่งพม่า อันนี้ก็เป็นสิ่งที่ได้ตกลงกัน  อีกเรื่องหนึ่งคือโครงการแลกเปลี่ยนเยาวชน และจะนำไปสู่การที่จะออกวีซ่าให้กับคนที่จบแล้วและไปทำงานเพื่อหาเงินเรียนต่อ   ทางนายกรัฐมนตรีเขายอมด้วย   ก็จะเป็นความคืบหน้าในการให้นักเรียนไทยที่เรียนที่ออสเตรเลียเมื่อจบแล้วสามารถทำงานต่อได้ด้วย

 
พบกับผู้นำฝ่ายค้านของออสเตรเลีย

                                เขาให้การต้อนรับเป็นอย่างดีนะครับ  ผมเดินทางไปถึงตอนเช้าวันพฤหัสบดีที่  30 พฤษภาคม  ไปถึงก็ทำงานกันเลยที่กรุงแคนเบอร์รา  พอเขาเลี้ยงอาหารกลางวันเพื่อเป็นเกียรติเสร็จเรียบร้อยก็เดินทางมาที่ซิดนีย์   สิ่งที่น่าประทับใจอย่างหนึ่งที่ต้องขอเล่าให้พี่น้องประชาชนฟังคือประเพณีทางการเมืองของเขาค่อนข้างจะเป็นประเพณีที่มีความปรองดองกันดีมาก  คือหลังจากที่ผมกับท่านนายกรัฐมนตรี John  Howard   ได้ปรึกษาหารือกันเรียบร้อยแล้ว   เขาก็จัดห้องให้ผมห้องหนึ่งและก็ให้นาย  Simon  Crean  ซึ่งเป็นผู้นำฝ่ายค้านเข้ามาพบปะกับผมและก็มาคุยกันในข้อหารือที่ทางผมได้ตกลงกับท่านนายกรัฐมนตรีจอห์น  โฮเวิร์ด  ผู้นำฝ่ายค้านก็บอกว่าเขาสนับสนุนแนวคิดที่ไทยกับออสเตรเลียจะมีความสัมพันธ์ทางเศรษฐกิจร่วมกันที่ใกล้ชิดยิ่งขึ้น รวมทั้งเรื่องเขตการค้าเสรีในภาคที่ไม่มีปัญหาต่อกัน  เขาบอกเขายินดีสนับสนุนและยินดีที่เราไปตกลงลงนามบันทึกความเข้าใจว่าด้วยความร่วมมือในการต่อต้านการก่อการร้ายเขาก็สนับสนุน   เรื่องที่ทางออสเตรเลียจะมาร่วมปลูกพืชทดแทนสารเสพติดในเขตพม่า   เขาก็สนับสนุน   พอตอนงานเลี้ยงรับรองอย่างเป็นทางการตอนเที่ยง   นายกรัฐมนตรีกล่าวสุนทรพจน์เสร็จผู้นำฝ่ายค้านมากล่าวสนับสนุนครับ  แสดงให้เห็นถึงนโยบายต่างประเทศของเขาไม่มีพรรคเขาถือว่านโยบายต่างประเทศเป็นนโยบายของประเทศที่ฝ่ายค้านฝ่ายรัฐบาลจะต้องร่วมกัน   ผมไปที่อินเดียหลังจากที่ผมพบกับนายกรัฐมนตรีอินเดียแล้วผู้นำฝ่ายค้านคือโซเนีย คานธี  ก็มาพบผมเหมือนกัน   สังเกตดูนี่เป็นประเพณีทางการเมืองประชาธิปไตยของอังกฤษ   และตอนงานเลี้ยงอดีตนายกรัฐมนตรีก็มาร่วม   ซึ่งเป็นอะไรที่ดูแล้วเกิดความปรองดอง  คือเขาแยกหน้าที่กันทำ  ในสภาเขาไม่เห็นด้วยกันเขาค้านเขาอภิปรายเขาว่ากันเต็มที่   แต่พอมาถึงเรื่องของผลประโยชน์ส่วนรวมของชาติหรือเรื่องนโยบายต่างประเทศ  อันเป็นน้ำหนึ่งใจเดียวกันเลย  ซึ่งผมดูแล้วเป็นพัฒนาทางการเมืองที่ถือว่าเป็นพัฒนาการที่ดี  ผมก็หวังว่าในอนาคตประเทศไทยก็ควรจะพัฒนาไปถึงขนาดนี้ให้ได้

 
กล่าวสุนทรพจน์กับสภาหอการค้าไทย-ออสเตรเลีย

                ผมไปที่ซิดนีย์ตอนค่ำ  ซิดนีย์เป็นเมืองหนึ่งที่อยู่ในรัฐนิวเซาท์เวลล์  เขาปกครองแบบระบบสาธารณรัฐ มุขมนตรีก็มาจากการเลือกตั้ง คือ  นาย  Bob Carr  มุขมนตรีของรัฐนิวเซาท์เวลล์  เขาก็เป็นเจ้าภาพเลี้ยงอาหารค่ำผมก็มีทั้งภาคเอกชน  ผู้แทนของรัฐนิวเซาท์เวลล์  ก็มาร่วม               รับประทานอาหารกัน  ก็มีการกล่าวสุนทรพจน์กันบ้าง  เขาก็ให้ความสนใจกับประเทศไทยมากเพราะในรัฐนิวเซาท์เวลล์โดยเฉพาะเมืองซิดนีย์มีคนไทยอยู่เยอะ  มีร้านอาหารไทยประมาณ 400 ร้าน  มีคนไทยอยู่ประมาณ 20,000 คน   ซึ่งเขาก็ให้ความสำคัญมาก  และวันรุ่งขึ้นตอนเช้าผมก็ได้หารือกับนักธุรกิจไทยที่เดินทางไปร่วมกับผม  และตอนเที่ยงท่านรองนายกรัฐมนตรีสมคิด   จาตุศรีพิทักษ์  รัฐมนตรีว่าการกระทรวงอุตสาหกรรมสุริยะ จึงรุ่งเรืองกิจ    รัฐมนตรีว่าการกระทรวงวิทยาศาสตร์  เทคโนโลยีและสิ่งแวดล้อมสนธยา คุณปลื้ม   ก็ไปหารือร่วมกับภาคเอกชนของออสเตรเลีย จัดโดยสภาหอการค้าไทย-ออสเตรเลียหรือATBC และเที่ยงผมก็ไปร่วมรับประทานอาหารและกล่าวสุนทรพจน์ ก็มีนักธุรกิจทั้งที่เป็นคนไทยที่อยู่ในออสเตรเลีย  เป็นคนออสเตรเลียที่ค้าขายกับประเทศไทย และที่มาลงทุนในประเทศไทย  และที่สนใจจะมาลงทุนในประเทศไทย  ผมก็ได้ไปกล่าวสุนทรพจน์พูดคุยกับเขาถึงแนวทางในการแก้ปัญหาของประเทศ  สถานะของประเทศ  ก็เป็นที่เข้าใจกันดีมาก  แต่ตอนก่อนนั้นผมได้ถูกสัมภาษณ์ในรายการโทรทัศน์รายการหนึ่งของออสเตรเลีย  ปรากฎว่าโฆษกเขาสัมภาษณ์แรงมาก  สัมภาษณ์เชิงลบมาก และก็มีข้อสงสัยประเทศไทยในทางลบเยอะเหลือเกิน  ผมก็ตกใจว่าทำไมถึงเข้าใจประเทศไทยแย่ขนาดนั้น  ก็พบว่าเมื่อ 6 เดือนก่อนมีอดีตรัฐมนตรีของไทยคนหนึ่งได้รับเชิญให้ไปบรรยายค่อนข้างจะพูดถึงรัฐบาลไทยและประเทศไทยในทางที่ติดลบมากเหลือเกิน  ซึ่งผมก็ไม่ค่อยสบายใจกับสิ่งเหล่านี้            ผมถึงบอกว่าตอนนี้เราโดยเฉพาะอย่างยิ่งเรื่องนโยบายต่างประเทศ  เรื่องของประเทศเราต้องเป็นน้ำหนึ่งใจเดียวกัน  ต้องอย่าไปคิดว่าเราคนละพวก  ต้องคิดว่าเราคือคนชาติเดียวกันคือชาติไทย  อันนี้สำคัญจริง ๆ ผมถึงอยากขอร้องทุกฝ่ายว่าเราต้องช่วยกันเป็นหนึ่งเดียวให้ได้   ถ้าไม่เช่นนั้นประเทศไทยไม่แข็งแรงหรอก  เพราะว่าใครมีหน้าที่สร้างก็สร้าง  ใครมีหน้าที่โจมตีก็โจมตีโดยไม่คำนึงว่า การโจมตีเรื่องอะไรที่มันเป็นเรื่องของประเทศนั้นต้องระวังเป็นพิเศษ 

 
ขอให้ทุกฝ่ายระมัดระวังในการเสนอข่าวเกี่ยวกับปัญหาชายแดนไทย-พม่า 

อย่างกรณีขณะนี้ก็มีเรื่องของปัญหาชายแดนไทย-พม่า  ผมต้องขอร้องเลยนะครับ  เรื่องใดเป็นเรื่องความมั่นคง  เรื่องใดเป็นเรื่องละเอียดอ่อน ถึงความสัมพันธ์ระหว่างประเทศ  เรื่องใดที่เป็นภาพพจน์ประเทศโดยรวม  ทั้งสื่อมวลชนทั้งนักการเมืองไม่ว่าฝ่ายไหน ทั้งข้าราชการทุกฝ่ายต้องคำนึงว่าสิ่งที่จะพูดจะทำอะไรหรือเขียนอะไร ขอให้คำนึงถึงว่า ความมั่นคงและภาพจน์ของประเทศเป็นหัวใจสำคัญ  ถ้าประเทศดีทุกคนก็ดี เพราะเราคือคนไทยที่อยู่ในประเทศไทย  ถ้าประเทศเสียหายเราโดยตรงอาจจะไม่เสียหาย แต่โดยอ้อมในที่สุดมันก็คือเสียหายเหมือนกันทั้งนั้น  เพราะฉะนั้น  อันนี้ต้องขอร้องเป็นพิเศษมันเป็นเรื่องละเอียดอ่อน  และหลายเรื่องบางทีรัฐบาลจะพูดต่อสาธารณะไม่ได้  พูดไปก็กระทบ และบางทีบางครั้งกำลังอยู่ระหว่างการพยายามประคบประหงมให้สิ่งที่เป็นปัญหายุติ  เพราะฉะนั้น  ยิ่งพูดก็ยิ่งจะทำให้ซับซ้อนขึ้นไปอีก  ผมเลยขอร้องว่าข่าวก็ดี พูดกันก็ดี ขอให้พึงระมัดระวังในเรื่องนี้   แล้วขอมอบความไว้วางใจให้ผมเถอะ  ผมมีหน้าที่ทำหน้าที่ตรงนี้ให้ดีที่สุด  แล้วผมจะคำนึงถึงทุก ๆ อย่างทุก ๆ ด้าน  เพราะผมเข้าใจปัญหาทั้งหมดและผมจะพยายามทำเรื่องนี้ให้ดีที่สุด  โดยเฉพาะเรื่องของชายแดนพม่า  ผมรู้ว่าทางพม่าเขารู้สึกอย่างไร  และผมก็รู้ว่าในช่วงนี้เราจะต้องอดทน  เข้าใจ และทุกอย่างจะคลี่คลาย  เพราะวันนี้เราต้องเอาใจเขามาใส่ใจเรา  เราก็ต้องมานั่งดูทุกอย่างประกอบกันเหมือนกันว่าอะไรเกิดขึ้น  ถ้ารู้เรื่องลึก ๆ แล้ววันนี้ผมคิดว่าทุกฝ่ายมอบความไว้วางใจให้ผมและก็นิ่ง ๆ ไม่ต้องพูดอะไร  ผมจะจัดการเรื่องนี้เองอย่างดีที่สุด  ผมมั่นใจว่าเรื่องนี้เป็นเรื่องที่ต้องให้เวลาและต้องเข้าใจกับเหตุการณ์ที่เกิดขึ้นและผมจะแก้ให้ดีที่สุด   ก็ขอเรียนทั้งพี่น้องสื่อมวลชนและพี่น้องทหารว่า  วันนี้ผมก็เป็นนักเรียนเตรียมทหารผ่านการฝึกผ่านความเข้าใจถึงเรื่องของชาติ ศาสนา พระมหากษัตริย์มาเช่นกัน  เพราะฉะนั้นผมคำนึงถึงทุกอย่าง  ในเมื่อผมมีหน้าที่สูงสุดในการทำหน้าที่ตรงนี้  ต้องมอบความไว้วางใจให้ผมและผมจะทำให้ดีที่สุด ไม่ต้องห่วง  วันนี้ผมพูดอะไรเยอะกว่านี้ไม่ได้ ผมจะทำให้ดีที่สุดในเรื่องพม่า

 
อดีตประธานาธิบดีแห่งสหรัฐอเมริกา บิล  คลินตันเข้าพบ

                                เมื่อวันเสาร์ที่แล้ว หลังจากที่ผมพูดทางวิทยุเสร็จ ท่านอดีตประธานาธิบดีแห่งสหรัฐอเมริกา บิล คลินตัน ได้แวะมาประเทศไทยมาเป็นแขกของกระทรวงการต่างประเทศ  ผมก็เลยเลี้ยงอาหารกลางวันและก็มีโอกาสได้พาเข้าเฝ้าฯ พระบาทสมเด็จพระเจ้าอยู่หัว   ก็ได้พูดจากันเขามีประสบการณ์เยอะ  เป็นประธานาธิบดี 2 สมัย 8 ปี  ก็เล่าถึงเรื่องการเมืองระหว่างประเทศ  เรื่องที่เขามีประสบการณ์ในการแก้ปัญหาและการแก้ปัญหาทางการเมืองของเขา  เรื่องของการที่เขาได้ไปพบปะกับผู้นำประเทศต่าง ๆ  เล่าประสบการณ์ในการแก้ปัญหาความยากจน  และสิ่งที่น่าสนใจเรื่องหนึ่งคือ  เขาเล่าให้ผมฟังถึงเรื่องของระบบทุนนิยม  ซึ่งมีผลต่อประเทศกำลังพัฒนา  แล้วก็   แนวคิดในการแก้ปัญหาเพื่อให้เท่าทันกับระบบทุนนิยม  ซึ่งควบคู่กับระบบการปกครองระบอบประชาธิปไตย  เพื่อที่จะให้คนจนหรือประเทศที่กำลังพัฒนาได้มีกำลังขึ้น  น่าสนใจครับ ผมก็กำลังศึกษาแนวคิดอยู่และก็คงจะเล่าให้พี่น้องประชาชนฟังในรายละเอียดวันหลังว่า มันเป็นแนวคิดที่ดีมาก  และท่านก็แนะนำให้ผมอ่านหนังสือเล่มหนึ่งก็เป็นหนังสือที่ดี  ผมอ่านแล้วก็กำลังจะลอง       พูดจาประชุมกันกับฝ่ายการเมืองฝ่ายข้าราชการประจำถึงแนวทางที่เป็นไปได้  ซึ่งก็น่าจะเป็นประโยชน์ต่อพี่น้องคนไทย

 
จะตั้งศูนย์แสดงสินค้าและกระจายสินค้าของประเทศไทยในบาห์เรน

                                วันเสาร์ที่ 25 พฤษภาคมเช่นกันนะครับ  ผมไปเปิดงาน “มหกรรมหนึ่งตำบล  หนึ่งผลิตภัณฑ์”  และงาน “หัวใจไทย  นิยมไทย” สองงานที่เดียวกันคือที่เมืองทองธานี  ผมได้เชิญแขกของรัฐบาลที่บังเอิญยังไม่ได้เดินทางกลับคือท่านนายกรัฐมนตรีบาห์เรน เจ้าชายกาลิฟา     บิล ซัลมาน อัล  กาลิฟา    ไปร่วมงานก็พาไปดูงานดูสินค้า  ท่านพอพระทัยมากกับงานฝีมือของคนไทย  ท่านทรงเป็นกันเองและก็บอกกับผมว่าจะตั้งศูนย์แสดงสินค้าให้กับประเทศไทยที่บาห์เรน เพื่อที่จะเป็นศูนย์แสดงสินค้าและเอาสินค้าเหล่านี้ไปขายให้กับประเทศอื่น ๆ เช่น  ซาอุดิอาระเบีย  คูเวต  ประเทศแถวตะวันออกกลาง  ซึ่งเราจะไปลงนามในสัญญาทำการค้าเสรีกัน   ทำให้สินค้าของประเทศไทยเข้าไปขายในตะวันออกกลางโดยไม่ต้องเสียภาษีได้  และสินค้าหนึ่งตำบล  หนึ่งผลิตภัณฑ์ท่านก็พอใจมากว่าฝีมือสวยงาม  และท่านก็แอบให้คนไปซื้อเพื่อจะนำกลับประเทศบาห์เรนเยอะเหมือนกัน  หลังจากที่ไปชมงานมาแล้ว   ผมได้รับรายงานหลังจากนั้นว่าเมื่อเขาเปิดงานไป      2 วันแรกยอดขายได้ถึง 21 ล้านบาท   ก็จะเป็นประโยชน์เป็นกำลังใจกับพี่น้องในต่างจังหวัดที่ได้สร้างผลิตภัณฑ์ขึ้นมาและได้รับการสนับสนุนจากพี่น้องคนไทยด้วยกันด้วย   และที่ไปออสเตรเลียเที่ยวนี้ผมไปเห็นหมวกใบหนึ่งครับแบบหมวกคาวบอย  ถักด้วยพวกหญ้าพวกฟางที่พิเศษของออสเตรเลีย  ฝีมือดีละเอียด      เขาขายใบหนึ่ง 150 เหรียญออสเตรเลียประมาณ  3,750 บาท แต่บ้านเราขาย 150 เหมือนกันแต่  150 บาท  อันนี้ก็เป็นสิ่งที่เราต้องมาดูและมาปรับหน้าตาเพื่อที่จะให้ขายได้ราคาขึ้น เพราะไม่เช่นนั้นงานฝีมือซึ่งเป็นสิ่งหายากจะค่าจ้างน้อยกว่าคนทำงานแบบไม่มีฝีมือ  ทำงานด้วยแรงงานธรรมดาในโรงงานอุตสาหกรรมเสียอีก   อันนี้ก็จะต้องมีการหาทางทำอย่างไรที่จะให้สินค้าที่เป็นทักษะของคนไทยมีราคาขึ้น

 
รัฐบาลจะใช้งบประมาณให้เกิดประโยชน์สูงสุดต่อประเทศชาติ

                                วันอังคารที่  28  พฤษภาคมเราก็มีการประชุมคณะรัฐมนตรีตามปกติ  ทั้ง ๆ ที่วันนั้นจะต้องมีการลงมติไว้วางใจและไม่ไว้วางใจรัฐมนตรีตามที่ฝ่ายค้านได้ยื่นญัตติไม่ไว้วางใจมา  เวลา  09.30 น. ประธานสภาผู้แทนราษฎรนัดลงมติ   คณะรัฐมนตรีก็ต้องไปถึงที่โน้น   ผมเลยเรียกประชุม  07.30 น.ถึง 09.00 น. ก็ใช้เวลา 1 ชั่วโมงครึ่งเพื่อไม่ให้การประชุมคณะรัฐมนตรีต้องเลื่อนหรือต้องเสียหายไป  ก็ได้มีการพิจารณาร่างพระราชบัญญัติงบประมาณรายจ่ายประจำปีงบประมาณ 2546  ก็ผ่านไปด้วยความเรียบร้อย จัดพิมพ์เป็นเล่มเพื่อส่งสภาผู้แทนราษฎรแล้ว จะได้ให้ผู้แทนไปอ่านกันในช่วงนี้และก็จะมีการเปิดประชุมสภาสมัยวิสามัญเพื่อพิจารณาร่างพระราชบัญญัติงบประมาณรายจ่ายประจำปีงบประมาณ 2546  ประมาณปลายเดือนมิถุนายน   ตอนนี้สภาฯ ปิดแล้ว  ร่างพระราชบัญญัติงบประมาณฯ  เราก็ดูกันหลายรอบดูแล้วปรับปรุงแล้วปรับปรุงอีกเพื่อให้มั่นใจว่าจะให้เม็ดเงินให้เกิดประโยชน์มากที่สุด  ผมเชื่อว่างบประมาณปีนี้รัฐบาลมีเวลามากกว่าปีที่แล้วแต่ก็ยังไม่เต็มที่  ปีหน้าจะทำให้ดีกว่านี้ก็จะทำให้ดีไปเรื่อย ๆ  ก็จะใช้เงินทุกบาททุกสตางค์           ของประเทศให้เกิดประโยชน์ให้มากที่สุดเท่าที่จะสามารถลงไปในรายละเอียดได้มาก  อีกเรื่องก็ได้มีการเห็นชอบและรับทราบความก้าวหน้าการดำเนินงานและกรอบแผนปฏิบัติการระยะเร่งด่วน  ปี 2545  และแผนงบประมาณปี 2546 โครงการพัฒนาเกาะช้างและพื้นที่ใกล้เคียง   และอนุมัติเงินงบกลางไปเพื่อทำโครงการต่าง ๆ โดยเฉพาะอย่างยิ่งเพื่อปรับโครงสร้างพื้นฐาน  ปรับให้เรียบร้อยเรื่องน้ำ ขยะ  ก็อนุมัติเงินไปกว่า  70 กว่าล้านบาท 

 
รัฐบาลกำลังรวบรวมเรื่องการกระจายอำนาจสู่ท้องถิ่นเพื่อให้เกิดประโยชน์ต่อประชาชน

                                วันอังคารที่  28  พฤษภาคมเช่นกันครับได้มีตัวแทนองค์การบริหารส่วนจังหวัดมาเข้าพบที่รัฐสภา ผมก็ลงไปพบและพูดกับเขา  สิ่งที่เขาเป็นห่วงก็คืออยากเร่งกฎหมายเพื่อให้มีการเลือกนายกองค์การบริหารส่วนจังหวัด หรือ อบจ.โดยตรง  และก็ไม่เห็นด้วยกับกรณีที่เป็นวันแมนวันโหวตหรือเป็นเขตเดียวเบอร์เดียวเหมือนกรณีเลือกผู้แทนคือแบ่งซอยเขตอำเภอให้เป็นเขตเล็กลง และก็เลือกเป็นเขตละ 1 คนซึ่งเขาไม่เห็นด้วย   ผมก็เลยบอกว่าผมรับทราบ  แต่ว่าขณะนี้ที่รัฐบาลยังไม่ได้เสนอกฎหมายเข้ามา  เพราะผมกำลังอยู่ระหว่างรวบรวมเรื่องของการกระจายอำนาจสู่ท้องถิ่นทั้งหลาย เพราะว่าแต่ละอำนาจทำไม่พร้อมกันจึงมีการเหลื่อมกันบ้าง เกิดการเหลื่อมกันในอำนาจในเขตพื้นที่รับผิดชอบขององค์กรต่าง ๆ เช่น อบต.  กำนัน  ผู้ใหญ่บ้าน  เทศบาล  อบจ.  ฉะนั้น        ก็เลยจะให้กรรมการไปดูและจัดใหม่ให้เป็นองค์กรที่มีการทำงานที่ไม่ซ้ำซ้อนกัน  เขตอำนาจไม่ซ้ำซ้อนกันในการทำงาน  เพื่อให้การกระจายอำนาจสู่ท้องถิ่นนั้นได้เข้มแข็งและเป็นประโยชน์ต่อประชาชน  เพราะเรามีความเชื่อมั่นว่าท้องถิ่นจะเข้าใจปัญหาของท้องถิ่นได้ดีกว่าส่วนกลาง  แต่ขณะเดียวกันส่วนกลางก็จะเริ่มเล็กลงและก็จะแบ่งงานบางส่วนไปสู่ส่วนท้องถิ่น  บางส่วนสู่ส่วนภูมิภาค  เพราะว่าข้าราชการและองค์กรส่วนท้องถิ่นจะต้องอยู่ในท้องถิ่นเพื่อช่วยดูแลบริการ    ประชาชนเป็นหลัก   ส่วนกลางหรือส่วนที่เป็นมันสมองเป็นกลยุทธ์เป็นแผนจะต้องเล็กลง  นั่นคือสิ่งที่เป็นแนวการพิจารณาร่วมกันระหว่างการกระจายอำนาจกับการปฏิรูประบบราชการนั่นเอง     อันนี้ก็เป็นเรื่องที่เราได้ตกลงกันและรับทราบปัญหาทั้งหมด

 
แนวโน้มเศรษฐกิจของประเทศเริ่มมีสัญญาณที่ดีขึ้น

                                เมื่อวันที่  28 พฤษภาคมเช่นกันวันนั้นเป็นวันที่ลงมติรัฐบาลก็ได้รัฐมนตรี 15 คนที่ถูกอภิปรายไม่ไว้วางใจก็ได้รับการไว้วางใจจากสภาฯ อย่างท่วมท้นเพราะเสียงรัฐบาลมีมากกว่า    อันนั้นก็เป็นเรื่องปกติ  ส่วนเรื่องของการอภิปรายไม่ไว้วางใจนั้นสิ่งใดที่เป็นประโยชน์รัฐบาลก็จะเก็บมา   สิ่งใดที่จะต้องมาแก้ไขก็จะแก้ไข  แต่ก็ต้องยอมรับว่าการอภิปรายนั้นค่อนข้างจะใช้เวลานานพอสมควร   3 คืน  4 วันก็เป็นที่เรียบร้อย   วันเดียวกันนั้นหลังจากที่รัฐบาลได้รับความไว้วางใจก็ปรากฎว่าหุ้นที่ตลาดหลักทรัพย์ฯ  ผ่าน  400 จุดเป็นครั้งแรกในรอบ  25 เดือนแสดงถึงความมั่นใจว่าเสถียรภาพของรัฐบาลดีแล้ว แนวโน้มเศรษฐกิจของประเทศเริ่มดีขึ้นแล้ว  ตลาดหลักทรัพย์ฯ ก็มีปริมาณการซื้อขาย  23,000 ล้านบาทในวันนั้น และดัชนีผ่าน  400 จุด และจากวันที่  28 พฤษภาคมมาจนถึงวันนี้ดัชนีก็ยังรักษาระดับ 400 กว่าจุดขึ้นไปได้ และปริมาณการซื้อขายวันหนึ่งก็เกือบ ๆ  20,000 ล้านบาท เมื่อวานนี้ก็  15,000 ล้านบาท  ซึ่งเป็นสิ่งที่ดี และผมก็พยายามสอบถามและวิเคราะห์ดูว่าปริมาณการเข้ามาซื้อขายเป็นอย่างไร  ก็ปรากฎว่าต่างประเทศเป็นผู้ซื้อสุทธิแทบทุกวันก็เป็นสัญญาณที่ดี   และกองทุนการเงินระหว่างประเทศ (IMF) และธนาคารโลกหรือ World  Bank  ก็ได้มีการปรับเป้าเศรษฐกิจของไทย  IMF  เดิมทีเดียวทำนายว่าปีนี้เราจะโต 2.7% ก็ปรับเป็น 3.2%  .5 %  นี่เยอะนะครับถ้าเปรียบเทียบจาก  2.7% แล้วเพิ่มมาอีก  .5 %  เป็น 3.2%   ส่วนธนาคารโลกได้ทำนายว่าเดิมเราจะโตแค่ 1.8% ปรับใหม่เป็นระหว่าง 3-3.5% อันนี้ก็เป็นสัญญาณ     ที่ดีว่าตัวเลขต่าง ๆ เริ่มปรับตัวขึ้นทำให้เกิดความมั่นใจมากขึ้น  แต่จริงๆ  แล้วผมมั่นใจว่าเศรษฐกิจปีนี้ยังไงต้องดีขึ้นเยอะ  เพราะว่าสิ่งที่รัฐบาลทำตั้งแต่ปีที่แล้วเริ่มจะออกผลขึ้นมาแล้วก็จะต้องทำมากขึ้นอีก   ถามว่าถ้าโตปีนี้  3.5-3.6% รัฐบาลคิดอย่างไร ก็ดีครับที่โต แต่ถามว่าพอใจหรือยัง         ยังไม่พอใจครับจะต้องทำให้ดีกว่านี้อีก  เพราะถือว่าเราต้องการให้คนไทยได้มีโอกาสสร้างความมั่นคงของชีวิต  สร้างเศรษฐกิจโดยเฉพาะอย่างยิ่งระดับชาวบ้าน  ระดับชุมชน  ระดับผู้ประกอบการขนาดเล็กขนาดย่อมจะต้องเข้มแข็งเพราะตรงนั้นเป็นฐานที่แข็งแรงของประเทศ  ส่วนภาคธุรกิจที่โตขึ้นนั้นถ้าฐานล่างแข็งเขาแข็งเอง  เพราะว่าความพร้อมเขามีอยู่แล้ว  อันนี้เป็นสิ่งที่เราจะต้องเร่งพัฒนา

 
ตัวเลขเงินสำรองของประเทศเพิ่มขึ้นเป็น 34.4 พันล้านเหรียญสหรัฐ 

                                เมื่อคืนนี้ผมกลับมากลางคืนและตอนเช้าก็อ่านข่าวพบว่าตัวเลขเศรษฐกิจทุกอย่างดี  เงินสำรองของประเทศเพิ่มขึ้นเป็น 34.4 พันล้านเหรียญสหรัฐ  สรุปแล้วเรียกได้ว่าเงินไหลเข้า ทั้ง ๆ ที่เรามีการใช้หนี้อย่างต่อเนื่อง  แต่สิ่งที่น่าห่วงก็คือดุลบัญชีเดินสะพัดเกิดขาดดุลเป็นครั้งแรก         หลังจากที่เราได้ดุลบัญชีเดินสะพัดมาตลอด  แต่ว่ามันเป็นครั้งแรกที่ขาดดุลเพราะว่าเราขาดดุล       การค้าเยอะ  200 กว่าล้านเหรียญสหรัฐ แต่การขาดดุลการค้านี้เท่าที่ได้ฟังการชี้แจงเขาบอกว่า     ส่วนใหญ่เป็นการนำเข้าสินค้าทุน  ก็คือสินค้าเพื่อใช้ในการผลิตเพื่อส่งออก  ถ้าเป็นอย่างนั้นจริงก็แสดงว่าสัญญาณในการรับคำสั่งใบสั่งซื้อเพื่อผลิตเพื่อส่งออกนั้นมีมากขึ้น  และบังเอิญว่าส่งออกเริ่มเป็นบวกในเดือนนี้  แต่ว่ากลับมาขาดดุลเพราะสั่งเข้าเยอะ  นำเข้าเยอะถ้าเป็นสินค้าทุนจริงก็ดีไม่มีปัญหา แต่ว่าแน่นอนผมจะต้องให้กระทรวงพาณิชย์  สำนักงานคณะกรรมการพัฒนาการเศรษฐกิจและสังคมแห่งชาติไปวิเคราะห์ให้ลึกกว่านี้   เพื่อจะดูว่าเราจะหาทางลดการขาดดุลตรงนี้ได้อย่างไร  เพราะการขาดดุลต่อเนื่องไม่ดี  ถ้ามันเป็นเพราะเดือนเดียวหรือสองเดือนเพราะเรานำสินค้าทุนเข้ามาและส่งออกจะโตขึ้นตรงนั้นเราไม่ว่ากัน  แต่ถ้าหากว่าเป็นอย่างอื่นผมจะต้องรีบแก้ไขโดยด่วน   อันนี้ก็เรียนให้พี่น้องประชาชนได้ทราบว่ารัฐบาลให้ความละเอียดดูตัวเลขดูดัชนีดูการเปลี่ยนแปลงทุกจุดทุกเวลา  เพื่อให้มั่นใจว่าประเทศไทยเรานั้นจะพัฒนาอย่างสมดุลพัฒนาอย่างยั่งยืนมั่นคง         แข็งแรง  อันนี้ก็จะพยายามทำโดยใช้ทั้งยุทธศาสตร์ในประเทศและยุทธศาสตร์ภูมิภาค  ยุทธศาสตร์ระหว่างประเทศ ให้เกิดความเข้มแข็งในส่วนนี้ให้มากที่สุด  และจะดูเรื่องของการกระจายความเจริญในภาพรวมเพื่อให้มั่นใจว่าคนที่ยังไม่แข็งแรงจะแข็งแรงขึ้นนั่นคือ ฐานรากที่สำคัญของประเทศเพื่อให้การเติบโตทางเศรษฐกิจนั้นมีความมั่นคงแข็งแรง  แต่อย่างไรก็แล้วแต่ครับ  พี่น้องประชาชนที่เคารพรักครับ  พี่น้องสื่อมวลชน  พี่น้องเพื่อนนักการเมืองครับ ชาติเป็นเรื่องที่ยิ่งใหญ่       ที่สุดสำคัญที่สุด  เราทุกคนจะต้องมุ่งมั่นที่จะคำนึงถึงผลประโยชน์ของชาติภาพพจน์ของชาติเป็นหลัก  และพวกเราทุกคนที่อยู่ในประเทศไทยก็จะได้อานิสงส์แห่งความแข็งแรง ความเป็นที่เชื่อมั่นของนานาประเทศที่มีต่อประเทศไทย  ก็ขอฝากประเทศไทยไว้กับพวกเราทุก ๆ  คนและผมจะทำหน้าที่ของผมให้ดีที่สุดครับ ขอบคุณครับสำหรับวันนี้ครับ

 

-------------------------

ฝ่ายวิเคราะห์ข่าว  สำนักโฆษก

วิสุนี  ตรวจ/  จินตนา ถอดเทป/พิมพ์