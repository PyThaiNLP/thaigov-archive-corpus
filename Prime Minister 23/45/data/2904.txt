คำกล่าวของ

พันตำรวจโท ทักษิณ   ชินวัตร นายกรัฐมนตรี

ในพิธีเปิดงานสินเชื่อเพื่อผู้ประกอบการรายย่อย

ณ ธนาคารออมสิน  สำนักงานใหญ่ สะพานควาย กรุงเทพฯ

วันจันทร์ที่ 29 เมษายน 2545   เวลา 09.00 น.

 

----------------------------  

 
รองนายกรัฐมนตรี  และรัฐมนตรีว่าการกระทรวงการคลัง

รัฐมนตรีช่วยว่าการกระทรวงการคลัง
ปลัดกระทรวงการคลัง

ผู้จัดการใหญ่ และคณะกรรมการผู้บริหารธนาคารออมสิน

และผู้มีเกียรติที่เคารพรักทุกคน

 

              วันนี้เป็นอีกวันหนึ่งที่ผมภูมิใจและสุขใจที่ได้มาที่ธนาคารออมสินแห่งนี้  ซึ่งผมขอย้อนไปในอดีตเล็กน้อยที่จะพูดกับทุกคนว่า   ผมจำความได้ทุกต้นเดือนเมษายน คุณแม่ผมจะพาผมพร้อมกระปุกออมสินที่มีเงินอยู่เต็ม ไปเปิดบัญชีเงินฝากกับธนาคารออมสิน  ซึ่งสมัยนั้นพ่อผมขายกาแฟอยู่ที่ตลาดสันกำแพง  และผมก็ได้กระปุกออมสินใบใหม่นำกลับไปหยอดเงินอีก  เมื่อเดือนเมษายนทุกครั้ง  ผมก็ได้มาฝากเงินและได้กระปุกออมสินใหม่เป็นเช่นนี้เป็นเวลานาน

              ผมเคยถามตัวเองว่า  เงินฝากที่ธนาคารออมสินได้รับในวันนั้น  คือเงินของชาวบ้านที่ค้าขายสินค้าเกษตร และสินค้าเล็ก ๆ น้อย ๆ  ก็นำมาฝาก  แต่ผมจำได้ว่าพ่อผมไม่เคยกู้เงินจากธนาคารออมสิน  และธนาคารออมสินก็ไม่เคยให้พ่อผมหรือชาวบ้านกู้     ธนาคารออมสินยุคนั้นได้เอาเงินฝากของประชาชนซึ่งเป็นคนยากคนจนในชนบทมาให้รัฐบาลพัฒนาประเทศ  ซึ่งถือว่าถูกต้องในวันนั้น  แต่ต่อมาเมื่อผมเริ่มทำธุรกิจ ลูกน้องผมมาบอกกับผมว่า  ธนาคารออมสินเสนอให้กู้ 500 ล้านบาท  ดอกเบี้ยค่อนข้างต่ำ ก็น่าสนใจ  เขาก็เลยกู้ธนาคารออมสินเมื่อร่วม 10 ปีที่ผ่านมา  ไม่ได้ให้กู้รายย่อย  แต่เงินล้นเพราะรัฐบาลขณะนั้น มีรายได้มากกว่ารายจ่าย  จึงไม่มีความจำเป็นต้องกู้เงินธนาคารออมสิน  เงินธนาคารออมสินล้นจึงจำเป็นต้องไปให้นักธุรกิจรายใหญ่กู้ 

เมื่อผมมาเป็นรัฐมนตรีร่วมรัฐบาล ก็ได้เห็นโครงการ 2 โครงการ  ซึ่งรัฐบาลบังคับให้ธนาคารออมสินเอาไปให้กู้  โครงการหนึ่งถ้าจำไม่ผิดคือ   ดอนเมืองโทลเวลย์   อีกโครงการหนึ่งคือ บางกอกแลนด์ ซึ่งบางโครงการก็เป็นปัญหาที่ผิดพลาดให้กับธนาคารฯ มาจนทุกวันนี้   ระหว่างที่ผมตั้งพรรคการเมือง ผมมีความรู้สึกว่า ทำไมเงินฝากของคนจนและชาวบ้าน ถ้าไม่นำกลับไปช่วยเหลือคนจนและชาวบ้าน  แล้วเมื่อไรชาวบ้านและคนจนจะฟื้น  นี่คือคำถามที่ตั้งไว้ในใจ จนเป็นที่มาของนโยบาย “ธนาคารประชาชนเพื่อคนจน”  เกิดขึ้น 

ผมต้องขอขอบคุณธนาคารออมสินที่ได้ปรับเปลี่ยนตัวเองอย่างรวดเร็ว  และสิ่งที่ถูกต้องในสังคมทุนนิยม     ถึงแม้ผมเชื่อในทฤษฎีของกลไกตลาด  แต่กลไกตลาดที่ขาดการจัดการ ก็คือกลไกของการเอาเปรียบของผู้ที่แข็งแรงกว่าในสังคม  และเป็นการรังแกผู้ที่อ่อนแอกว่าโดยไม่ได้ตั้งใจ  เพราะกลไกตลาดบริหารด้วยระบบทุนนิยมสมัยใหม่  เป็นระบบที่ปลาใหญ่กินปลาเล็ก  เพราะฉะนั้น ถ้าหากรัฐบาลไม่สามารถที่จะเข้าไปบริหารกลไกตลาดให้เกิดความเป็นธรรมต่อสังคม เมื่อนั้นระบบทุนนิยมซึ่งมาควบคู่กับระบบเสรีประชาธิปไตยนั้น  จะเกิดความล้มเหลวมากมาย  และจะเกิดการตกตะกอนของคนจนมากขึ้นทุกวัน   นี่คือสิ่งที่รัฐบาลต้องบอกกับตัวเองว่า  เราเชื่อในกลไกตลาดแต่กลไกตลาดต้องถูกจัดการอย่างเป็นธรรม                ท่านเห็นระบบธนาคารพาณิชย์ ซึ่งเงินล้นแบงค์ง่ายมาก  ลดดอกเบี้ยเงินฝาก และที่แย่กว่านั้นก็คือลดขาเดี่ยว  นี่คือกลไกตลาดของระบบทุนนิยมที่ขาดการบริหารที่เหมาะสม 

เพราะฉะนั้น       การบริหารที่เหมาะสมต้องเกิดขึ้น นั่นก็คือการใช้ธนาคารของรัฐเป็นธนาคารเพื่อการพัฒนา  เพื่อบังคับให้กลไกตลาดได้กลับไปสู่การกระจายตัวของเงินที่เป็นธรรม ผมเคยถามว่า เงินของสลากกินแบ่งรัฐบาล  ผมเชื่อว่าคนรวยไม่ค่อยได้ซื้อล็อตเตอรี่  คนจนเท่านั้นที่ซื้อล็อตเตอรี่  เงินเหล่านี้ต้องกลับไปเพื่อช่วยเหลือสังคม  และคนจน 

              วันนี้รัฐบาลต้องมีวิธีการหาเงินที่เป็นธรรม เพื่อให้เกิดการช่วยเหลือประชาชนที่เป็นธรรมเช่นกัน   แต่เงินก้อนไหนที่มาจากคนจนต้องกลับไปพัฒนาคนจน  ถ้าไม่เช่นนั้นคนจนจะถูกดูดเงินมา   คนจนส่วนหนึ่งที่มีเงินพอจะเก็บหอมรอมริบไว้เพื่ออนาคตลูกหลาน  เงินเหล่านั้นแทนที่จะไปช่วยสร้างสังคมของเขาเอง  แต่เงินเหล่านั้นกลับถูกดูดเข้าเมืองหลวง  และพัฒนาอุตสาหกรรมขนาดใหญ่   แล้วเพื่อให้คนจนเป็นเพียงแค่ผู้รับจ้าง  ตรงนี้เป็นจุดที่เราต้องนำมาปรับปรุง  และวันนี้หลังจากที่ผมได้ร่างนโยบายของพรรคฯ ขึ้นมาแล้ว  จึงนำมาผลักดันให้เกิดมาเป็นจริง  เมื่อมาเป็นรัฐบาล  ได้รับความร่วมมือเป็นอย่างดีจากธนาคารออมสินและกระทรวงการคลัง        

ผมขอขอบคุณพนักงานออมสินทุกคนที่เหน็ดเหนื่อยกับการทำงานร่วมกับรัฐบาลนี้โดยตลอด  แต่ผมพยายามถาม เขายิ้มแย้ม คือเหน็ดเหนื่อยด้วยความยิ้มแย้ม เพราะว่ามันท้าทาย ทำให้ชีวิตของเขาจากสภาพที่เป็นคนรับแต่ฝากเงิน   แต่วันนี้มันท้าทายว่า ให้เขาเข้าใจเศรษฐกิจและได้มีโอกาสช่วยเหลือเพื่อนร่วมชาติของเขาที่ขาดโอกาสมาโดยตลอด  

              ธนาคารประชาชนเพื่อคนจนนั้น  ประสบความสำเร็จอย่างมาก หลายคนได้หลุดพ้นจากภาวะดอกเบี้ยร้อยละ 20 ต่อเดือน  ซึ่งบางเดือนไม่มีเงินไปส่งคืนก็ถูกเรียกไปตบตี  และวันนี้ได้มาอาศัยธนาคารออมสิน ซึ่งได้รับเงินฝากจากเพื่อคนจนของเขา  หรือผู้ค้าขายรายเล็ก รายน้อย ในชนบทของเขา   และนำมาให้เขาได้กู้ยืม  ได้สร้างโอกาสในสังคม  และผมได้บอกกับผู้บริหาร 

รัฐมนตรีว่าการกระทรวงการคลัง  ปลัดกระทรวงการคลัง  และผู้บริหารธนาคารออมสินว่า  ผมได้รับทราบมาจากชาวบ้านว่า     ยังมีช่องว่างของโอกาสของคนไทยที่ไม่ได้รับเงินกู้ที่เหมาะสมอยู่ช่องหนึ่งคนที่เป็นอุตสาหกรรมขนาดเล็ก ย่อมมี บ.อ.ย.  ธนาคาร SME  กำลังจะเกิด คนที่โตกว่านั้นมีธนาคารเอกชน  พาณิชย์เอกชน  และพาณิชย์ของรัฐบาลช่วย      และก็มีเงินทุนจากต่างประเทศที่โตกว่านั้น ถ้าเครดิตดีกว่านั้น  

              วันนี้คนจนกู้ธนาคารประชาชน  แต่คนที่ไม่จนและไม่รวย คือคนที่พอมีรถเก๋งขับ  พอมีที่ดินแปลงเล็ก ๆ   พอมีตึกแถวอยู่  คนเหล่านี้ได้ไปอาศัยขายฝากกับคหบดีในจังหวัดมากมาย  ซึ่งต้องการเงินอยู่ระหว่างประมาณ 300,000 กว่าบาท  ดอกเบี้ยร้อยละ 3 ต่อเดือน  แล้วกำลังถูกยึดที่ขายฝากจำนวนมากในช่วงภาวะวิกฤติเศรษฐกิจยังไม่ฟื้นตัวประมาณช่วงปี พ.ศ. 2540-254  ผมจึงนำข้อมูลเหล่านี้มาบอกกับผู้บริหารว่า ลองไปคิดดูว่า  ช่องว่างตรงนี้เราจะทำอย่างไร  เพราะเราเหลือช่องโหว่ตรงนี้   และวันนี้โครงการเกิดขึ้นแล้ว  

ผมขอแสดงความยินดีกับทุกคนที่ต้องการเงินจำนวนเท่านี้  และหาที่กู้ยากมาก   จนนำไปสู่ระบบการขายฝาก  ทำให้เกิดการกู้นอกระบบ   และวันนี้ธนาคารออมสินได้จัดโครงการนี้ขึ้นมา  ผมขอขอบคุณด้วยความจริงใจ  และผมขอแสดงความยินดีกับเพื่อนคนไทยที่ครั้งหนึ่ง ผมเคยผ่านภาวะแบบนี้มาเช่นเดียวกัน  เพราะสมัยก่อนการแลกเช็ค การขึ้นแชร์  การกู้ยืมเงินระหว่างพ่อค้า  การให้สินเชื่อทางการค้าเกิดขึ้น  แต่วันนี้สิ่งเหล่านี้ได้ล้มสลายไปเรียบร้อย     พร้อมกับภาวะวิกฤติเศรษฐกิจ  เพราะไม่มีใครเชื่อใคร  ถ้าวันนี้ของรัฐไม่เริ่มก่อน  เราก็ไม่สามารถที่จะนำระบบขึ้นแชร์  ระบบการให้เครดิตทางการค้าแก่กันกลับคืนมาได้  ถ้าธนาคารของภาครัฐได้เริ่มก่อน เมื่อนั้นสิ่งเหล่านี้ก็จะกลับคืนขึ้นมา

วันนี้ผมขอขอบคุณอีกครั้งสำหรับความตั้งใจและทุ่มเท   ส่วนเรื่องของร้านค้าปลีกนั้น คงไม่ได้มีเพียงแค่นี้ที่รัฐบาลจะให้ความช่วยเหลือ วันนี้รองนายกรัฐมนตรี (นายสมคิด จาตุศรีพิทักษ์)  และรัฐมนตรีช่วยว่าการกระทรวงพาณิชย์ (นายเนวิน ชิดชอบ)  ได้รับแนวคิดของผมไป  การกู้ยืม

เงินอย่างเดียวไม่ได้แก้ปัญหาทั้งหมด  แต่การลดต้นทุนของสินค้าเพื่อการที่จะแข่งขันได้    ถือเป็นหัวใจสำคัญ  และวันนี้ร้านค้าขนาดใหญ่ ก็ใช้ความใหญ่ต่อรอง  ผู้ผลิตก็เหนื่อย  คู่แข่งค้าปลีกก็เหนื่อย  เพราะความใหญ่ได้เปลี่ยนความเล็ก 

              วันนี้จึงได้มีการเสนอแนวคิดที่จะสร้างระบบจัดส่ง  ระบบจัดซื้อแทนร้านค้าย่อยทั้งหลาย  เพราะร้านเจ๊หมวยไม่ต้องขายน้ำปลาในราคา 37 บาท  ซึ่งอาจจะขายในราคา 28 บาทได้  ถ้าหากระบบการซื้อเพื่อร้านค้าชุมชน  หรือร้านค้าทั้งหลายเกิดขึ้นทั่วประเทศ แล้วจัดส่งอย่างเป็นระบบ  ก็จะทำให้โรงงานและร้านค้ามีอำนาจต่อรองมากขึ้น  และต้นทุนของสินค้าท่านก็จะลดลง  และท่านไปปรับปรุงที่ถูกทางด้วยต้นทุนที่ลดลง  ท่านก็จะสู้และแข่งขันกับเขาได้ 

              รัฐบาลมีความห่วงใยและได้ทำการบ้านมาโดยตลอด   แต่บางสิ่งบางอย่างก็ไม่สามารถทำได้เร็วอย่างใจนึก เพราะว่าบางเรื่องใหม่  บางเรื่องต้องใช้มิติของภาคเอกชนเข้าไปในภาคราชการ  ซึ่งก็ต้องเข้าใจว่าภาคราชการก็ต้องปรับตัวกว่าเขาจะเข้าใจ   และงานทุกงานถ้าขาดเจ้าภาพไม่มีทางที่จะสำเร็จได้     วันนี้ธนาคารออมสินรับเป็นเจ้าภาพ  อย่างน้อย ๆ ไม่ว่าเรื่องธนาคารประชาชน และธนาคารเพื่อผู้ประกอบการรายย่อย  และเรื่องของกองทุนหมู่บ้าน  เป็นความสำเร็จที่ยิ่งใหญ่ ที่ผมต้องขอชื่นชม   และทันทีที่ธนาคารออมสินได้ขอโบนัสพิเศษสำหรับพนักงาน  ผมไม่เคยรีรอที่จะอนุมัติ  เพราะผมถือว่าเขาทุ่มเทและเขาเหนื่อย  เราควรต้องตอบแทนกับผู้ทำความดี ในอดีตที่เราไม่กล้าทำกันเช่นนี้เพราะว่า  เราไปคิดว่าคนจนจะเบี้ยวหนี้  แต่วันนี้ผลปรากฏว่า  คนจนมีความซื่อสัตย์ต่อตัวเองสูงมาก    ธนาคารประชาชนเป็นธนาคารที่ประสบ-ความสำเร็จ  มีหนี้เสียในระบบน้อยมาก  และยังไม่พอผู้ที่ปฏิบัติตามกฎกติกาอย่างเคร่งครัด  ได้รับรางวัล คือได้เงินค่าดอกเบี้ยที่ชำระมาแล้วคืนจำนวนหนึ่ง  ซึ่งทำให้ดอกเบี้ยน้อย  ลดเหลือร้อยละ 1  อย่างที่คิดกันว่าธนาคารออมสินนั้นเข้าใจ 

นับตั้งแต่ที่ธนาคารออมสินได้ก่อตั้งพร้อมเติบโตมาด้วยเงินฝากของชาวบ้านนั้นสัญลักษณ์ที่เป็นต้นไทรของธนาคารออมสินจะเป็นจริงในยุคนี้         เพราะที่ผ่านมาต้นไทรไม่ได้ปกคลุมคนจนทั้งหมด  มีแต่เพียงรากที่ขยายกว้างนั้นคือเงินฝาก   แต่วันนี้ความร่มเย็นของต้นไทร  เกิดขึ้นจริงจากการที่ได้ไปช่วยเหลือคนจนที่มีกำลังน้อย  ด้วยเงินของพวกเขาเอง

เพราะฉะนั้น ผมขอเรียนท่านผู้มีเกียรติทั้งหลายที่เป็นลูกค้าของธนาคารออมสิน  จะเป็นทั้งลูกค้าทั้งเงินกู้และเงินฝาก  ตลอดเวลาที่ผมเติบโตมาผมไม่เคยลืมบุญคุณธนาคารที่ช่วยเหลือผมมา  เมื่อยามที่ผมลำบากธนาคารได้ช่วยผมมา  ยามที่ผมสบายผมจึงต้องดูแลหรือรับใช้ ธนาคารที่มีบุญคุณกับผมเช่นกัน  ผมหวังว่าธนาคารออมสินในวันนี้ที่ได้ช่วยเหลือท่าน  เราต้องอยู่ด้วยการพึ่งพาซึ่งกันและกัน   ธนาคารต้องมีเงินฝากเพื่อขยายสินเชื่อ   ธนาคารต้องขยายสินเชื่อเพื่อมีรายได้มาตอบแทนผู้ฝากเงิน   เพราะฉะนั้นลูกค้าจะต้องมีความรักธนาคาร  ธนาคารต้องรักลูกค้า และเราจะเติบโตด้วยกัน   

              ผมขอให้พี่น้องทุกคนที่วันนี้ได้เดินเข้าหาธนาคารออมสิน    ได้รับการบริการที่ดีจากธนาคารออมสิน  และนำไปสู่ความสำเร็จของชีวิตครอบครัวของท่าน  เพื่อในที่สุดเป็นการรวมพลังเพื่อสร้างเศรษฐกิจของไทยให้เข้มแข็งต่อไป  ผมขอขอบคุณอีกครั้ง  ขอให้ทุกคนที่มีส่วนเกี่ยวข้องประสบแต่ความสุข  ความเจริญยิ่ง ๆ ขึ้นไป   ขอขอบคุณครับ

 

                                                       ---------------------           

 

  ฝ่ายประชาสัมพันธ์และเผยแพร่     สำนักโฆษก 

ลัดดา /ถอดเทป   พาณี/ตรวจ