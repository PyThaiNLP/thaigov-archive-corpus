คำกล่าวของ พ.ต.ท.ทักษิณ  ชินวัตร  นายกรัฐมนตรี

ในรายการ  “นายกฯ ทักษิณคุยกับประชาชน”

ทางคลื่น F.M. 92.5   สถานีวิทยุกระจายเสียงแห่งประเทศไทย
เวลา 08.00 น.  วันเสาร์ที่ 6 กรกฎาคม 2545

---------------------------------------------------

 

สวัสดีครับพี่น้องประชาชนที่เคารพรักครับ

                วันนี้ผมอยู่ที่เชียงใหม่ครับ  ผมมาต้อนรับท่านนายกรัฐมนตรีมาเลเซีย ดร.มหาเธร์  โมฮัมหมัดและภริยา  ซึ่งเดินทางมาเยือนประเทศไทยอย่างเป็นทางการ  เมื่อวานนี้ก็ต้อนรับท่านอย่างเป็นทางการที่จังหวัดเชียงใหม่  ปกติแล้วเราจะต้อนรับอย่างเป็นทางการที่กรุงเทพฯ  พอดีว่าท่านอยู่ 2 วัน ผมเลยเชิญท่านมาเพราะท่านอยากจะมาดูโครงการหนึ่งผลิตภัณฑ์  หนึ่งตำบล  ซึ่งของท่านก็ทำรูปแบบคล้าย ๆ กับของญี่ปุ่น           ท่านก็เลยอยากมาดูความก้าวหน้าของไทย  ผมก็เลยเชิญท่านมาที่เชียงใหม่เลยมีพิธีต้อนรับที่เชียงใหม่เมื่อ         วานนี้นะครับ   พี่น้องชาวเชียงใหม่ก็ให้การต้อนรับอย่างดีน่ารักมาก  โดยเฉพาะอย่างยิ่งพี่น้องชาวอำเภอสารภีกับอำเภอสันกำแพง   หลังจากเสร็จพิธีต้อนรับอย่างเป็นทางการแล้ว   ผมก็พาไปที่อำเภอสารภีไปดูโรงงานเซรามิคหรือเครื่องปั้นดินเผาของชะเลียง  ซึ่งเป็นโรงงานที่ส่งออกต่างประเทศปีหนึ่ง 100 กว่าล้านบาท  และก็จ้างแรงงานคนจากอำเภอสารภีประมาณ 300 กว่าคน  ก็เป็นงานที่มีฝีมือมาก ก็ไปดูและทางอำเภอสารภีก็เอากลุ่มจักสานไม้ไผ่  หมู่ 4 ตำบลป่าปง  อำเภอสารภี   มาโชว์ด้วยและก็มีงานที่ชนะการประกวดของ 9 จังหวัดภาคเหนือ  กรมพัฒนาชุมชน  กลุ่มส่งเสริมอุตสาหกรรมได้ร่วมกันนำมาแสดงให้ท่านดู   ท่านพอใจมาก               นะครับและหลังจากนั้นก็ไปดูที่ตำบลต้นเปา  ซึ่งเป็นหมู่บ้านที่ทำกระดาษสาทั้งหมดเลย  ตั้งแต่การปลูกต้นสา  การนำมาเป็นเยื่อกระดาษ  และก็มาแปรรูปเยื่อกระดาษให้เป็นงานศิลปะมากมาย ขายได้ทั้งในประเทศและ           ส่งออก ท่านบอกกับผมว่าหนึ่งผลิตภัณฑ์  หนึ่งตำบล ของประเทศไทยก้าวหน้ากว่ามาเลเซียมากก็ชื่นชมมาก  และผมก็มีโอกาสได้พูดคุยกับพี่น้องที่ทำโครงการ  เขาได้ไปขายของในกรุงเทพฯ  ที่มีงานไปเมื่อประมาณเดือนกว่าที่แล้ว  ขณะนี้งานสมาคมชาวเหนือบางส่วนก็ไปขายที่เมืองทองธานีด้วย  วันพรุ่งนี้จะเป็นวันสุดท้าย  เขาพอใจมากว่ายอดขายดี  โดยเฉพาะที่ต้นเปามีประธานโครงการกองทุนหมู่บ้านก็มาร่วมอยู่ในงานด้วย           เขาก็มาเล่าให้ผมฟังว่าหลังจากชาวบ้านได้เงินกองทุนก็มารับงานไปทำที่บ้าน  งานกระดาษบังเอิญช่วงนี้ขายดี  ก็ขยายงานกันทั้งตำบล  อันนี้ก็เป็นสิ่งที่ถือว่าเป็นการให้โอกาสกับพี่น้องชาวบ้านที่อยู่ตามชุมชนต่าง ๆ ได้มีการสร้างงานสร้างรายได้ขึ้น  ก็เป็นประโยชน์ต่อคนไทยทั้งประเทศ                 วันนี้ก็คงบินกลับไปพร้อมกับท่านนายกรัฐมนตรีมาเลเซียที่กรุงเทพฯ  เพราะว่าเดี๋ยวเราจะมีการหารือกันอย่างเป็นทางการที่ทำเนียบรัฐบาลช่วงบ่าย           วันนี้   และตอนห้าโมงครึ่งก็ได้รับพระมหากรุณาธิการโปรดเกล้าโปรดกระหม่อมให้เข้าเฝ้า ฯ สมเด็จ              พระนางเจ้าฯ พระบรมราชินีนาถ  ตอนค่ำก็มีการเลี้ยงรับอย่างเป็นทางการ  เมื่อวานนี้ก็มีเลี้ยงแบบไม่เป็นทางการที่มหาวิทยาลัยเชียงใหม่  มีการแสดงของนักศึกษาเป็นการรักษาวัฒนธรรมของทางล้านนา  ทางเหนือ      ซึ่งดูน่ารักมาก
ไทยและปากีสถานจะมีความร่วมมือกันหลายเรื่อง

                                สัปดาห์นี้เป็นสัปดาห์ต่างประเทศจริง ๆ นะครับ  เมื่อวันจันทร์ วันอังคารที่ผ่านมาผมได้ไปเยือนสาธารณรัฐอิสลามปากีสถานอย่างเป็นทางการ   ผลการเยือนค่อนข้างดีครับเพราะความสัมพันธ์ของเรากับปากีสถานมีมา 50 ปีแล้ว  นายกรัฐมนตรีที่ไปเยือนปากีสถานล่าสุดคือท่านพลเอกเปรม ติณสูลานนท์ ก็ 20 กว่าปีที่แล้ว   ได้ปรึกษาข้อราชการกับพลเอกเปอร์เวซ  มูซาราฟ   ประธานาธิบดีปากีสถาน   ก็ได้คุยกันหลายเรื่องครับ  เรื่องที่น่าสนใจก็คือเรื่องการแลกเปลี่ยนร่วมมือกันทางด้านวิทยาศาสตร์เทคโนโลยี  ทางปากีสถานเขามีความก้าวหน้าในบางเรื่องซึ่งน่าจะเป็นประโยชน์กับไทย  เช่น  เรื่องของการเพาะเยื่อพันธุ์ไม้ที่ทนต่อความแห้งแล้ง การใช้พลังงานไอโซโทปสำหรับการพัฒนาดินเค็ม เป็นต้น   มีนักคอมพิวเตอร์ซอฟแวร์ดี ๆ  หลายคน เขาก็พร้อมที่จะแลกเปลี่ยนกับเรา  อันนั้นก็อาจจะมีการตั้งกองทุนวิจัยร่วมกันสองประเทศ  ก็น่าจะเป็นประโยชน์ อีกเรื่องหนึ่งก็คือทางปากีสถานเขาอยู่ติดกับอัฟกานิสถาน  เขาช่วยเหลือสหรัฐอเมริกาในการปราบปรามการก่อการร้ายกลุ่มอัล-ไกด้า  กลุ่มตาลิบัน  ก็ปรากฎว่าเขาได้รับการช่วยเหลือพิเศษจากยุโรปจากสหรัฐอเมริกา    มีกองทุนพิเศษให้มีโควตาพิเศษในการนำสินค้าไปส่งทั้งยุโปรและสหรัฐอเมริกา   แต่ว่ากำลังการผลิตของเขาอาจจะไม่พอกับสิ่งที่เขาได้รับ   เขาก็เลยมาชวนว่าอยากให้นักธุรกิจไทยไปร่วมทุนกับนักธุรกิจปากีสถานที่จะไปก่อสร้างไปฟื้นฟูอัฟกานิสถานบ้าง  ไปผลิตของเพื่อส่งออกไปอเมริกาไปยุโรปบ้าง  ที่เขาได้สิทธิมามากมาย  นี่ก็เป็นสิ่งที่ผมถือว่าถ้าหากภาคเอกชนของทั้งสองประเทศได้พบกัน  ได้มีโอกาสที่จะดูว่าจะร่วมกันทำอะไรได้บ้าง   ซึ่งผู้ที่เดินทางไปกับผมก็มีทั้งรองประธานสภาหอการค้าแห่งประเทศไทย  ประธานสหพันธ์ธุรกิจออกแบบและก่อสร้าง  ก็ไปเพื่อจะไปรู้จักไว้และก็จะได้ไปพูดคุยกันต่อไป   นอกจากนั้นก็มีเรื่องของนักศึกษาที่เป็นเยาวชนอิสลามไปเรียนหนังสือที่ปากีสถานมากมาย   เขาก็ให้ความกรุณาในการดูแลเด็กไทยเราอย่างดีในการจะเข้าเรียนและค่าเล่าเรียนก็ถูก  เยาวชนอิสลามก็อยากจะไปเรียนที่โน้นเพราะว่ามีทั้งการสอนศาสนาและสอนทั้งวิชาปกติ  ก็ไปเรียนกันหลายคนก็ได้พูดคุยกับเยาวชน  เขาบอกว่าเขาอยู่ที่โน้นค่าใช้จ่ายถูกนะครับ   ท่านประธานาธิบดีมูซาราฟก็ชื่นชมโครงการเอซีดีที่เป็นโครงการความร่วมมือแห่งเอเชียที่เป็นความริเริ่มของไทยนั้น  บอกว่าเป็นโครงการที่ดีมากและเป็นสิ่งที่จะเป็นประโยชน์กับพี่น้องชาวเอเชีย และเป็นสิ่งที่เป็นประโยชน์ในการแก้ปัญหาความยากจนในเอเชียได้เป็นอย่างดี   วันก่อนท่านอดีตนายกรัฐมนตรีของญี่ปุ่นมาเมืองไทยก็มาพบผม  ก็บอกว่าเอซีดีดีเหลือเกินแต่ทำไมประชาสัมพันธ์น้อยจังน่าจะประชาสัมพันธ์มากกว่านี้ เพราะเป็นประโยชน์ต่อประเทศไทยและคนเอเชียทั้งเอเชีย  ซึ่งจะได้ร่วมมือกันในการวางยุทธศาสตร์ร่วมกันเพื่อให้เกิดความร่วมมือร่วมกัน  เปิดตลาดร่วมกัน  ใช้พลังศักยภาพที่มีอยู่ของเอเชียร่วมกัน  จะได้ไม่ต้องราคาสินค้าซึ่งกันและกัน  นั่นเป็นเสียงสะท้อนจากอดีตผู้นำของญี่ปุ่น   

 
ไทยจะเชิญอินเดีย ปากีสถาน  เวียดนาม จีน ทำความร่วมมือกันในเรื่องข้าว

ที่ปากีสถานครั้งนี้อีกเรื่องหนึ่งที่น่าสนใจคือ เขารู้ว่าเราได้ทำเรื่องของยางพาราประสบผล

สำเร็จจากการร่วมมือระหว่างไทย มาเลเซียและอินโดนีเซีย   ทำให้ยางพาราขึ้นจาก 16  บาทขึ้นมาจนถึง       37-38 บาท   ช่วงนี้ก็อยู่ 32-33 บาท  เขาก็ถือว่าเป็นความสำเร็จมาก  เขาก็เลยอยากจะให้เราร่วมมือเรื่องข้าว   เขาพร้อมจะมาร่วมมือด้วย   ผมเลยบอกกับรัฐมนตรีพาณิชย์ไปว่าหลังจากให้ยางพาราเป็นรูปเป็นร่างให้ชัดเจนเข้มแข็งแล้วเราก็จะทำเรื่องข้าว  จะเชิญอินเดีย ปากีสถาน  เวียดนาม จีน และไทยมาร่วมกัน   ก็จะทำให้ความร่วมมือเพื่อผลิตข้าวเพื่อส่งไปขายในต่างประเทศได้ราคาที่เป็นธรรม  เราคงไม่ได้ต้องการที่จะร่วมมือกันเพื่อให้ราคาแพงเกินกว่าเหตุจนทำให้บริโภคกันไม่ได้  แต่เราต้องรวมกันเพื่อที่จะให้ราคาข้าวเป็นธรรมต่อเกษตรกร   เพื่อให้เกษตรกรขายข้าวได้ในราคาที่อยู่ได้คือมีกำไรบ้าง ไม่ใช่ว่าทำงานมาทั้งปีไม่ได้มีค่าแรงเลย  ยังไม่พอขาดทุนอีกต่างหาก  อันนี้ก็เป็นหลักที่เราพูดคุยกันและเขาพร้อมจะมาร่วมกัน  ตอนไปปากีสถานอาจจะมีข่าวนิดหน่อยคือเรื่องกระจกเครื่องบินร้าว   ก็ขอเรียนพี่น้องประชาชนว่าการใช้งานของวัตถุทุกอย่างก็มีการเสื่อมสภาพ  เมื่อกระจกเสื่อมสภาพก็มีการร้าว เมื่อร้าวทางนักบินก็รีบลดระดับเพดานบินลงมาและก็ลดความกดอากาศที่ปรับในเครื่องบินเพื่อไม่ให้ไปดันกระจกมากเกินไป  ปกติบินอยู่ที่ 33,000-34,000 ฟุต            ก็ลดลงมาเหลือประมาณ 24,000 ฟุต  และก็ปรับลดอากาศภายในตัวเครื่องบิน   ก็ไม่มีอันตรายอะไร  เพียงแต่ว่าอาจจะทำให้คนอยู่ในเครื่องบินมีความรู้สึกเหมือนอยู่บนภูเขาสูงประมาณ  9,000 ฟุต  ก็อาจจะอึดอัดบ้างออกซิเจนน้อยไปบ้าง  แต่ก็ไม่เป็นอันตรายอะไร เพราะว่ากระจกร้าวยังไม่แตก  ถ้ากระจกแตกก็คงต้องลดระดับลงมาอีก และก็ลดความกดอากาศลงไปอีก   ก็โชคดีที่กระจกไม่แตกครับ  ก็ไปถึงปากีสถานเรียบร้อย  ก็รู้ล่วงหน้าว่ากระจกร้าวก่อนเครื่องลงประมาณ 2 ชั่วโมงครึ่งทุกอย่างก็เรียบร้อยดีครับไม่มีอะไรที่เป็นอันตราย  ในที่สุดทางการบินไทยก็ส่งเครื่องบินไปรับแล้วก็เอาอะไหล่เอาช่างไปเปลี่ยน และเครื่องบินก็บินกลับมาเรียบร้อย  และผมก็ใช้อยู่  วันนี้ก็จะใช้นั่งไปกับนายกรัฐมนตรีมาเลเซียกลับกรุงเทพฯ  ครับ

 

ไปเมืองตักศิลาซึ่งเป็นมหาวิทยาลัยแห่งวิชาความรู้ของศาสนาพุทธที่เก่าแก่ของโลก 

                                ที่ปากีสถานมีเรื่องที่น่าสนใจอีกเรื่องหนึ่งครับคือ  วันอังคารเขาพาไปชมเมืองตักศิลา  ที่เป็นวัด  เป็นพิพิธภัณฑ์ที่เป็นมหาวิทยาลัยแห่งวิชาความรู้ของศาสนาพุทธที่เก่าแก่ของโลก สมัยพระเจ้าอโศกของอินเดีย  เมื่อก่อนปากีสถานคือส่วนหนึ่งของอินเดีย  ก็ได้มีการสร้างมหาวิทยาลัยพุทธศาสนาขึ้นมา เพื่อเผยแพร่ความรู้ทางพุทธศาสนาก็มีหลักฐานมีสิ่งที่เป็นซากปรักหักพัง  ที่รู้นี่คือมหาวิทยาลัยตักศิลาสมัยก่อนก็มีอยู่ 2 –3 จุด  และเขาพาไปดูพิพิธภัณฑ์ก็มีของเก่าเป็นประวัติของพระเจ้าสิทธัตถะของพระพุทธเจ้าของเรา            นี่แหละครับ  ค่อนข้างเก็บไว้ได้ดีทีเดียว  ผมได้ให้สัมภาษณ์กับสถานีโทรทัศน์ของปากีสถานไปว่า ผมรู้สึกขอบคุณรัฐบาลปากีสถานกับพี่น้องชาวมุสลิมปากีสถาน ซึ่งอุตส่าห์เก็บประวัติศาสตร์และก็ร่องรอยของความเจริญทางศาสนาพุทธไว้ให้ชาวพุทธได้ดู ทั้ง ๆ ที่เป็นประเทศมุสลิมก็ยังเก็บไว้ และก็อยากจะเชิญชวนชาวพุทธว่า  ถ้าใครอยากจะย้อนไปดูประวัติศาสตร์ของชาวพุทธ  จุดนี้ก็เป็นจุดหนึ่งที่น่าสนใจ  ก็เลยให้สัมภาษณ์สถานีโทรทัศน์ปากีสถานไป

 
วุฒิสภาให้ความเห็นชอบพระราชกำหนดทั้ง 3 ฉบับ

                                เมื่อสัปดาห์ที่ผ่านมาก็มีกฎหมายที่สำคัญต้องขอเล่าให้พี่น้องประชาชนฟังนะครับ  วุฒิสภาให้ความเห็นชอบพระราชกำหนดทั้ง 3 ฉบับที่เกี่ยวกับเรื่องของการให้โอนเงินส่วนเกินในบัญชีของฝ่ายออกบัตรมาล้างขาดทุนสะสมของธนาคารแห่งประเทศไทยในช่วงวิกฤติเศรษฐกิจที่ผ่านมา 165,000 ล้านบาท  ก็ทำให้ธนาคารแห่งประเทศไทยสามารถที่จะเอากำไรมาใช้จ่ายได้ เพราะเนื่องจากว่าล้างขาดทุนสะสมแล้ว  ก็อนุญาตให้เอากำไรมาผ่อนชำระหนี้ ของกองทุนฟื้นฟูฯ  ซึ่งมีอยู่  3 ก้อน   ก้อนแรกประมาณ 5 แสนล้านบาท  ซึ่งรัฐบาลที่แล้วได้ออกพันธบัตรไปแล้วยังไม่ได้ชำระต้นก็จะมีการทยอยชำระ  จะใช้เวลาชำระประมาณ 29 ปี  โดยใช้จากกำไรของธนาคารแห่งประเทศไทยมาเป็นการชำระเงินต้น  และก็เงินกู้กองทุนฟื้นฟูฯ จะต้องมีการขาดทุนเพิ่มอีก 8 แสนกว่าล้านบาท  รวมดอกเบี้ยส่วนที่ค้างปัจจุบันไม่ใช่ดอกเบี้ยอนาคตประมาณ 1.4  ล้านล้านบาท    ส่วนที่สอง 8 แสนกว่าล้านบาทก็จะชำระ 19 ปีเสร็จ   ทั้งหมดนี้เงินต้นจะชำระโดยธนาคารแห่งประเทศไทย   ส่วนดอกเบี้ยจะชำระด้วยเงินภาษีอากรของพี่น้องประชาชน  ก็จะอยู่ในภาระงบประมาณซึ่งเราก็สามารถที่จะควบคุมงบประมาณที่จะไปชำระหนี้เงินต้นและดอกเบี้ย   เงินต้นส่วนอื่นและดอกเบี้ยส่วนนี้และดอกเบี้ยส่วนอื่นด้วยรวมแล้วก็ไม่เกิน 16% ของงบประมาณ   ซึ่งก็จะไม่เป็นภาระงบประมาณ ทำให้พอมีเงินที่จะลงทุนเพื่อพัฒนาประเทศต่อไปได้  อันนี้ก็เป็นการชำระเรื่องที่คนคิดว่าเราชำระกันไม่ได้  ก็จะได้ชำระได้   จะทำให้ภาพพจน์หรือความน่าเชื่อถือทางการเงินการคลังของประเทศดีขึ้น  ก็จำเป็นต้องใช้เพราะเรื่องนี้เป็นเรื่องที่เกิดจากภาวะวิกฤติเศรษฐกิจที่ผ่านมา  เกิดจากการแก้ปัญหาสถาบันการเงินทั้งหลาย  ซึ่งผมคิดว่าเป็นสิ่งที่ทุกฝ่ายทำสุดความสามารถแล้วผิดพลาดมาก็ต้องช่วยกันแก้ปัญหาไป    อันนั้นก็เป็นเรื่องพระราชกำหนดทั้ง 3 ฉบับตกลงว่าผ่านความเห็นชอบทั้งสองสภาแล้ว   ทางรัฐบาลก็สามารถให้แบงก์ชาติออก           พันธบัตรให้รัฐบาลค้ำประกันได้  ก็จะทำให้การแก้ปัญหาส่วนนี้จบไปนะครับ   ซึ่งคณะรัฐมนตรีวันอังคาร          ที่ผ่านมาก็อนุมัติให้กระทรวงการคลังออกพันธบัตรออมทรัพย์ขึ้นมา  ก็จะเป็นการออกพันธบัตรอออมทรัพย์เพื่อแก้ปัญหาหนี้ระยะสั้นที่กองทุนฟื้นฟูฯ มีกับสถาบันการเงินต้องการแก้ปัญหาหนี้  ก็จะได้ออกมาเป็นที่        เรียบร้อยซะทีหนึ่ง   จะออกประมาณกลางเดือนกรกฎาคมนี้  พี่น้องประชาชนที่มีเงินฝาก  มูลนิธิต่าง ๆ ที่มีเงินฝากอยู่ในธนาคารซึ่งได้ดอกเบี้ยต่ำก็จะสามารถที่จะซื้อพันธบัตรออมทรัพย์รัฐบาลได้ซึ่งดอกเบี้ยสูงขึ้น  ถ้าหากว่ารัฐบาลออกดอกเบี้ยสูงให้กับสถาบันการเงินก็จะไม่เป็นธรรมกับผู้เสียภาษี  ก็ออกให้กับประชาชน  ประชาชนก็มีทางเลือกว่าจะฝากเงินธนาคารซึ่งดอกเบี้ยต่ำกว่าหรือจะซื้อพันธบัตรดอกเบี้ยสูงกว่าและก็เปลี่ยนมือได้    อันนี้ก็เป็นทางเลือกอีกทางหนึ่ง  ก็ทำให้ธนาคารเล็กบางธนาคารต้องเพิ่มอัตราดอกเบี้ยเงินฝากขึ้นมาเพราะถือว่ามีการแข่งขันแล้ว  ก็จะเป็นประโยชน์ต่อประชาชนทั่วไปที่ฝากเงิน

 

ข้าราชการต้องร่วมมือกันเพื่อให้การปฏิรูประบบราชการนั้นเป็นประโยชน์ต่อพี่น้องประชาชนอย่างแท้จริง 

                                กฎหมายที่สำคัญอีก 3  ฉบับคือกฎหมายเกี่ยวกับพระราชบัญญัติระเบียบบริหารราชการ       แผ่นดิน   ร่างพระราชบัญญัติปรับปรุง กระทรวง ทบวง และร่างพระราชบัญญัติการศึกษาแห่งชาติ  ได้ผ่านวาระที่ 2 ที่  3  ไปเรียบร้อยแล้วจากสภาผู้แทนราษฎรเมื่อวันจันทร์ที่ผ่านมา  และก็ผ่านขั้นรับหลักการจาก     วุฒิสภาเป็นที่เรียบร้อยแล้วทั้ง  3 ฉบับเช่นกัน  วุฒิสภาก็คงต้องตั้งกรรมาธิการพิจารณาในวาระ 2-3  ซึ่งจะทำให้การปฏิรูปการศึกษาก็ดี   การปฏิรูประบบราชการก็ดี  เป็นไปในทิศทางที่ทุกคนอยากจะเห็น   ต้องถือว่าเป็นผลงานร่วมกันระหว่างสภาทั้งสองสภาและรัฐบาล  และแน่นอนครับพี่น้องข้าราชการจะต้องร่วมมือด้วยเพื่อให้การปฏิรูประบบราชการนั้นเป็นประโยชน์ต่อพี่น้องประชาชนอย่างแท้จริง  หลายคนก็มีข้อวิจารณ์ ข้อติติง    ต่าง ๆ  ซึ่งบางอย่างก็เป็นข้อติติงที่เป็นประโยชน์  รัฐบาลก็จะนำมาใช้ประกอบในการที่จะปรับปรุงการทำงานของรัฐบาลเอง  แต่บางอย่างเป็นข้อติติงที่อาจจะไม่เข้าใจข้อเท็จจริงหรือบางอย่างก็อาจจะระแวงมากเกินไป   รัฐบาลได้เข้าใจปัญหาทั้งหมดก็จะนำสิ่งที่ดี ๆ มาทำเพื่อให้เป็นประโยชน์กับประชาชนอย่างแท้จริงนะครับ   ต้องเรียนอีกครั้งว่าโลกเปลี่ยนไปมาก   หลาย 10 ปีแล้วเราไม่ได้ปรับโครงสร้างกระทรวง ทบวง กรม  ในลักษณะแบบนี้มาเลยอันนี้เป็นครั้งแรก  ถ้าผมอยากเป็นรัฐบาลที่สบาย ๆ  อยู่ไปวัน ๆ หนึ่ง  ผมก็ไม่ต้องไปปรับปรุงอะไร   ไม่ต้องไปสร้างความเหนื่อยหรือความวุ่นวายให้เกิดขึ้น  แต่ว่าที่ต้องทำเพราะถือว่าเป็นหน้าที่ภารกิจที่สำคัญต้องทำ  ถ้าไม่ทำก็จะทำให้การพัฒนาประเทศล้าหลังไม่ทันต่างประเทศ และประชาชนก็จะได้รับการบริการที่แย่ลง  เพราะความต้องการในการบริการของประชาชนก็เปลี่ยนตามลักษณะของประเทศ      อันนี้ก็เลยต้องปรับปรุงกระทรวง ทบวง กรม   บางคนยังไปพูดอีกว่ารัฐบาลหาเรื่องเพิ่มรัฐมนตรี รัฐธรรมนูญระบุชัดครับรัฐมนตรีนั้นมีได้ 35 คนบวกนายกรัฐมนตรีอีก 1 คนเป็น  36 คน  และก็เพิ่มไม่ได้   อันนี้ต้องเรียนว่าผู้ที่กลัวว่าจะเพิ่มรัฐมนตรีนั้นไม่เพิ่มแน่นอนเพิ่มไม่ได้อยู่แล้ว  ใครอยากเพิ่มก็เพิ่มไม่ได้เพราะรัฐธรรมนูญระบุไว้อย่างนั้น  และคงไม่มีความจำเป็นต้องเพิ่ม  ต้องเรียนให้เข้าใจนะครับ  รัฐบาลจะพยายามทำให้ดีที่สุดแต่ว่าขั้นตอนนี้เป็นเพียงขั้นตอนที่หนึ่งเท่านั้นนะครับ  จะต้องมีการพัฒนาต่อ  ถ้าไม่เดินขั้นที่หนึ่งเราจะไป   ขั้นที่สามที่สี่ที่ห้าคงไม่ได้  แล้วก็ถามว่าอยากไปถึงขั้นที่สามที่สี่ที่ห้ามั๊ย  อยากไปถึงครับ แต่ต้องใช้เวลา  เพราะว่าการปรับขบวนคนทำงาน 2 ล้านกว่าคนคนรับบริการ 60 กว่าล้านคนนั้นไม่ง่าย   เพราะฉะนั้น  ก็คงต้องขอทีละขั้น และวันนี้ต้องขอขอบคุณสมาชิกรัฐสภาทั้งสภาผู้แทนราษฎรและวุฒิสภาที่ได้ให้ความเห็นชอบ           ทางวุฒิสภาก็คงมีกรรมาธิการทำงานไปอีกระยะหนึ่งก็จะมาเข้าวาระ 2-3 เชื่อว่าคงจะได้รับความเข้าใจและความสนับสนุนจากวุฒิสภาเช่นกันครับ

 
เรื่องสำคัญ ๆ ที่ผ่านการพิจารณาของคณะรัฐมนตรี

                                เรื่องที่เข้าคณะรัฐมนตรีอังคารที่แล้วก็มีเรื่องที่สำคัญอยู่  3 เรื่อง  เรื่องแรกคือการปรับ         บทบาทของกองอำนวยการรักษาความมั่นคงภายใน หรือ กอ.รมน. ให้ขึ้นตรงกับสำนักนายกรัฐมนตรี  และก็จะต้องมีการปรับกระบวนการทำงานมากมาย  วันนี้เวลาน้อยก็เลยพยายามจะพูดสั้น ๆ  และเรื่องการอนุญาตให้กระทรวงการคลังออกพันธบัตรออมทรัพย์ชนิดจำกัดผู้ซื้อ  อายุ 5 ปี 7 ปี และ 10 ปีในวงเงิน 305,000 ล้านบาท  ก็มีการวิจารณ์กันมากมายแต่ไม่ต้องห่วงครับ   ธนาคารแห่งประเทศไทยกับกระทรวงการคลังจะทำให้ดีที่สุด  เชื่อว่าการทำทั้งหมดจะแก้ระบบปัญหาของสิ่งที่มีอยู่ที่คาราคาซังอยู่นานแล้วให้เป็นที่เรียบร้อยน่าจะเป็นผลดี  เพื่อให้ภาระหนี้ระยะสั้นของกองทุนฟื้นฟูฯ ลดลง  และไม่ให้ส่งผลกระทบต่อตลาดเงินในประเทศ  ก็คิดว่าการออกพันธบัตรรัฐบาลน่าจะเป็นประโยชน์ที่สุด   ก็เป็นทางเลือกของประชาชนในการออมทรัพย์ด้วย           อีกเรื่องที่สำคัญคือมีการแก้ไขพระราชบัญญัติบรรษัทเงินทุนอุตสาหกรรมแห่งประเทศไทย พ.ศ. 2502 เพื่อให้บรรษัทเงินทุนอุตสาหกรรมแห่งประเทศไทยหรือเรียกว่าไอเอฟซีที  สามารถที่จะระดมเงินฝากจากประชาชนได้  เพราะทุกวันนี้ไอเอฟซีทีไม่ได้ระดมเงินฝากจากประชาชน  ก็ต้องมาพึ่งพาแต่เงินจากภาค    รัฐและกลายเป็นหนี้สาธารณะ  รัฐบาลนี้พยายามจะลดหนี้สาธารณะทุกรูปแบบ  เพราะฉะนั้น  อะไรที่ไม่           จำเป็นที่ต้องก่อให้เกิดหนี้สาธารณะก็ไม่ควรทำ

 
ทุกฝ่ายต้องปรับกระบวนการทำงานร่วมกันเพื่อให้เกิดความชัดเจนมากขึ้น

                                ผมได้มีการประชุมสภาความมั่นคงแห่งชาติเมื่อวันพฤหัสบดีที่  4 กรกฎาคม  ก็ได้เรียกประชุมเพราะว่ามีปัญหาที่น่าสนใจที่ต้องแก้ไขด่วน 2 เรื่องคือ  ชายแดนฝั่งไทย-พม่า และเรื่องของความสงบในภาคใต้  ก็ได้เชิญผู้บัญชาการเหล่าทัพ  รัฐมนตรีกระทรวงกลาโหม  มหาดไทย  ต่างประเทศ มาร่วมกันกับสภาความมั่นคงแห่งชาติ  ประชุมเพื่อที่จะปรับความชัดเจนในการทำงานร่วมกันของฝ่ายความมั่นคงไม่ว่าจะเรื่องนโยบายต่างประเทศ นโยบายรักษาความมั่นคงของชายแดนไทย-พม่า จริง ๆ แล้วนโยบายไม่ได้เปลี่ยนแปลง  แต่ซักซ้อมเพราะว่าการทำงานอาจจะไม่ประสานกันเท่าที่ควร  ทำให้เกิดปัญหาได้เกิดความกังขาเกิดความเข้าใจผิดต่าง ๆ  นานา   จึงได้ยืนยันอีกครั้งว่านโยบายที่สำคัญคือ  1. ไม่แทรกแซงกิจการภายในของประเทศเพื่อนบ้าน   2. ให้ทหารรักษาอธิปไตยแห่งดินแดนของประเทศไทยอย่างเต็มที่   โดยมีขั้นมีตอนของมันตามการละเมิด   3. ต้องแสวงหาความร่วมมือในทุก ๆ ด้าน  ไม่ว่าจะเรื่องปราบปรามยาเสพติด  เรื่องการลักลอบเข้าเมืองผิดกฎหมายก็ดี    ซึ่งเยอะเหลือเกินช่วงนี้เยอะมาก  ต้องแก้ไขกันเอาให้ชัดเจนและคนต้องแบ่งหน้าที่กันทำและร่วมมือกัน ไม่ใช่ว่ามาก้าวก่ายกันหรือกลัวการก้าวก่ายจนไม่ทำอะไร   อีกเรื่องก็เรื่องชายแดนภาคใต้ก็เช่นกันนะครับ คือปรับกระบวนการทำงานและให้ตำรวจกับทหารเป็นหน้าที่หลัก ไม่ใช่ว่าปล่อยมือวางมือ  ทหารต้องทำหน้าที่ช่วยกันก็จะทำให้ทุกอย่างเป็นไปด้วยความเรียบร้อย   ผมก็เลยถือโอกาสนั้น        สั่งการความจริงได้สั่งไว้นานแล้วแต่ยังไม่ได้เริ่มต้นก็เลยให้เริ่มต้นซะ  เรื่องการปราบปรามอาวุธสงคราม       ซึ่งการค้าอาวุธสงครามโดยประชาชนบางส่วนที่ไม่ดี ก็จะทำให้เกิดความเข้าใจผิดและเสียความสัมพันธ์ระหว่างประเทศได้   เพราะกลายเป็นว่าเอาอาวุธไปขายให้กับผู้ที่ก่อการร้ายในประเทศอื่น อันนี้เสียหายมากและเป็นอันตรายต่อประชาชนด้วย  ก็ให้กวาดล้างกันทั้งประเทศ  โดยเฉพาะอย่างยิ่งภาคใต้ต้องหนักหน่อย  วันนี้ผมพยายามจะพูดสั้นหน่อยเพราะเนื่องจากว่าต้องเดินทางกลับไปพร้อมกับท่านนายกรัฐมนตรีมาเลเซียไปกรุงเทพฯ เครื่องบินจะออกเก้าโมง  ก็เลยต้องขอกราบลาพี่น้องประชาชนวันนี้แค่นี้ก่อนนะครับ  วันเสาร์หน้าพบกันใหม่ครับ ขอขอบคุณครับ

 

--------------------------

ฝ่ายวิเคราะห์ข่าว  สำนักโฆษก

วิสุนี ตรวจ/จินตนา  ถอดเทป/พิมพ์