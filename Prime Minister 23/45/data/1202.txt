

คำกล่าวของ

พันตำรวจโท ทักษิณ  ชินวัตร  นายกรัฐมนตรี

เนื่องในพิธีเปิดงาน “เทศกาลไชน่าทาวน์ เยาวราช ๒๕๔๕”
ณ บริเวณวงเวียนโอเดียน ถนนเยาวราช กรุงเทพฯ

วันอังคารที่ ๑๒ กุมภาพันธ์ ๒๕๔๕ เวลา ๑๗.๐๐ น.

 

ซินเจียอยู่อี่  ซินนี้ฮวดใช้    ท่านรองนายกรัฐมนตรี 

ท่านเอกอัครราชทูตจีนประจำประเทศไทย  ท่านประธานคณะกรรมการจัดงาน 

คณะกรรมการจัดงาน  สมาชิกสภาผู้แทนราษฎร  สมาชิกวุฒิสภา 

พี่น้องประชาชนชาวเยาวราช  และผู้มีเกียรติทุกท่าน

 

                ผมมีความยินดีเป็นอย่างยิ่งที่ได้มาเป็นประธานเปิดงาน “เทศกาลไชน่าทาวน์เยาวราช”  ประจำปีพุทธศักราช ๒๕๔๕  ในวันนี้   เยาวราชเป็นย่านชุมชนชาวไทยเชื้อสายจีนที่มีประวัติศาสตร์ความเป็นมายาวนานและมีชื่อเสียงเป็นที่รู้จักกันดีทั้งของคนไทยและชาวต่างประเทศ  โดยเฉพาะอย่างยิ่งในด้านการเป็นศูนย์การค้าทองคำที่มีคุณภาพในระดับมาตรฐานสากลเป็นแหล่งรวมอาหารรสชาติดีและเป็นศูนย์กลางทางวัฒนธรรมขนบธรรมเนียมและประเพณีอันดีงามของพี่น้องชาวจีนที่สำคัญอีกแห่งหนึ่งในประเทศไทย    การที่การท่องเที่ยวแห่งประเทศไทย   กรุงเทพมหานครและพี่น้องชาวไทยเชื้อสายจีนได้ร่วมกันจัดงานเทศกาลไชน่าทาวน์เยาวราชขึ้น    เพื่อเผยแพร่เอกลักษณ์และความหลากหลายทางศิลปะวัฒนธรรมต่างๆ   จึงเป็นการส่งเสริมอุตสาหกรรมท่องเที่ยวของเขตสัมพันธ์วงศ์พร้อมๆ กับส่งเสริมให้ชุมชนมีความสามัคคีและสมานฉันท์ไปพร้อมๆ  กันในนามของรัฐบาล ผมจึงขอชื่นชมการจัดงานไว้ ณ โอกาสนี้ด้วย

                ความซาบซึ้งประทับใจเหนือสิ่งอื่นใดสำหรับชาวเยาวราชก็คือพระมหากรุณาธิคุณของสมเด็จพระเทพรัตนราชสุดาฯ สยามบรมราชกุมารี  ที่เสด็จพระราชดำเนินมาทรงร่วมงานเทศกาลไชน่าทาวน์เยาวราชเป็นการส่วนพระองค์เกือบทุกปีรวมทั้งในปีนี้ด้วย  นับเป็นสิริมงคลอย่างยิ่งแก่งานและแก่พี่น้องชาวไทยเชื้อสายจีนในเยาวราชโดยถ้วนหน้า

                ผมมีความยินดีที่ท่านทั้งหลายที่เกี่ยวข้องในการจัดงานได้แสดงให้เห็นถึงความเป็นน้ำหนึ่งใจเดียวกัน   จึงจัดงานในปีนี้ได้อย่างยิ่งใหญ่และหวังเป็นอย่างยิ่งว่าผลงานการจัดงานในครั้งนี้จะช่วยเผยแพร่ชื่อเสียงของเยาวราชให้ขจรขจายมากยิ่งขึ้น  และทำให้พี่น้องคนไทยรวมทั้งนักท่องเที่ยวชาวต่างประเทศเดินทางมาเที่ยวชมงานที่เยาวราชนี้เป็นจำนวนมาก   สมดังเจตจำนงที่ตั้งไว้ทุกประการ

                บัดนี้  ได้เวลาอันสมควรแล้ว  ผมขอเปิดงาน “เทศกาลไชน่าทาวน์เยาวราช  ประจำปีพุทธศักราช  ๒๕๔๕” ณ  บัดนี้  ขอขอบคุณครับ

----------------------------------
วรยุทธ์  ศรีปราโมช / ถอดเทป เรียบเรียง