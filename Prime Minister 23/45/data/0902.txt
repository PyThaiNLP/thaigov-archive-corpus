คำกล่าวของ พ.ต.ท.ทักษิณ  ชินวัตร  นายกรัฐมนตรี

ในรายการ  “นายกฯ ทักษิณคุยกับประชาชน”

ทางคลื่น F.M. 92.5   สถานีวิทยุกระจายเสียงแห่งประเทศไทย

เวลา 08.00 น.  วันเสาร์ที่ 9 กุมภาพันธ์ 2545

 

พี่น้องประชาชนที่เคารพรักครับ

                                วันนี้พบกันเช่นเคยนะครับ   วันนี้วันที่ 9 กุมภาพันธ์วันนี้ปีที่แล้วครบ 1 ปีที่ผมได้รับพระกรุณาโปรดเกล้าฯ ให้ดำรงตำแหน่งนายกรัฐมนตรี   ครบ 1 ปีพอดีสำหรับวันโปรดเกล้าฯ นะครับ  ผมมานั่งทบทวนว่าผมได้ทำอะไรไปบ้างใน 1 ปีที่แล้ว  ก็รู้สึกว่ามีกิจกรรมหลายอย่าง      คงจะเอาไว้รายงานพี่น้องประชาชนวันหลังนะครับ

 

สัปดาห์ที่แล้วปฏิบัติภารกิจอยู่ที่เชียงใหม่และเชียงราย

                                วันนี้ขอรายงานเฉพาะเรื่องที่ได้ทำไปประจำสัปดาห์เช่นเคยนะครับ เพื่อที่จะให้พี่น้องได้รับทราบว่ารัฐบาลของพี่น้องประชาชนได้ทำอะไรไปบ้างในสัปดาห์ที่ผ่านมา  ผมคงจะบรรยายสั้น ๆ  เนื่องจากว่าช่วงนี้เป็นช่วงเลือกตั้งก็เลยจะเน้นเรื่องของงานสั้น ๆ นะครับ สัปดาห์ที่แล้วก็อยู่เชียงใหม่เป็นส่วนใหญ่ในวันหยุดเสาร์-อาทิตย์ ก็ได้ไปร่วมงานมหกรรมไม้ดอกไม้ประดับที่จังหวัดเชียงใหม่  ไปเยี่ยมโครงการพัฒนาดอยตุงของสมเด็จย่า  และก็มาเปิดถนนคนเดินที่เชียงใหม่ 

 

ใช้เทคโนโลยีสารสนเทศและการสื่อสารเพื่อให้เกิดการพัฒนาประเทศ

วันจันทร์ที่แล้วมีงานหลายอย่างที่น่าสนใจครับ   วันจันทร์ที่ 4 กุมภาพันธ์  ก็มีการประชุมยุทธศาสตร์การพัฒนาเทคโนโลยีสารสนเทศและการสื่อสาร  ตรงนี้เป็นจุดที่สำคัญมากเพราะสิ่งที่พูดจากันในช่วงการประชุมเชิงปฏิบัติการนั้น  ส่วนหนึ่งจะใช้เป็นแนวทางในการดำเนินงานของกระทรวงเทคโนโลยีสารสนเทศ  ซึ่งจะเป็นกระทรวงใหม่ที่จะมีผลในวันที่ 1 ตุลาคม 2545  ก็จะเป็นกระทรวงที่มาดูแลการใช้เทคโนโลยีสารสนเทศและการสื่อสารเพื่อให้เกิดการพัฒนาประเทศ  ไม่ว่าจะเป็นเรื่องของการลดช่องว่างระหว่างสังคมชนบทกับสังคมเมือง  เรื่องของการลดช่องว่างของความรู้และความไม่รู้ที่อาจจะเกิดขึ้นจากการได้ใช้เครื่องมือเหล่านี้  และเรื่องของการที่จะใช้เครื่องมือเทคโนโลยีสารสนเทศนั้นไปประกอบกับความรู้ในวิชาอื่น  เพื่อเกิดประโยชน์กับการพัฒนาสังคมไทย  พัฒนาเศรษฐกิจไทยให้ทันกับโลก  

 

 

ส่งเสริมอุตสาหกรรมซอฟต์แวร์เพื่อเป็นอีกช่องทางหนึ่งในการสร้างรายได้เข้าประเทศ

                                เรื่องที่สำคัญที่อยากจะนำมาเล่าเรื่องแรกคือ   เป็นเรื่องที่เราจะต้องเตรียมความรู้ของคนไทยเราในเรื่องนี้ให้ดี ก็จะมีการฝึกอบรมและก็มีการขยายการฝึกอบรมให้บุคลากรด้านเทคโนโลยีสารสนเทศมีความรู้มากขึ้น มีผู้ที่รู้ทางด้านนี้มากขึ้น  ทั้งในระดับของมหาวิทยาลัยและระบบอาชีวะทั้งหลาย   ส่วนเรื่องที่น่าสนใจอีกเรื่องคือการที่เราจะส่งเสริมอุตสาหกรรมทางด้านซอฟต์แวร์  ผมไปดูที่อินเดียมา  อินเดียเขาใช้คนประมาณ 4 แสนคนมาทำงานด้านนี้  สามารถส่งออกซอฟต์แวร์ปีหนึ่งประมาณ 3 แสนกว่าล้านบาท  ซึ่งมากกว่าสินค้าเกษตรของเราทั้งประเทศที่ส่งออก ที่ผมพูดนี่ไม่ได้หมายความว่าจะไม่ให้ความสนใจสินค้าเกษตร  แต่นี่เป็นอีกช่องทางหนึ่งที่เราสามารถจะสร้างรายได้ให้คนไทยมากขึ้น    ในเบื้องต้นต้องเอาต่างประเทศมาช่วยก่อน  เพราะว่าเขาชำนาญกว่าเรา  เขารู้เรื่องตลาดโลกดีกว่าเรา  ก็อาจจะมีการร่วมทุนบ้าง   ร่วมโครงการบ้าง  ร่วมการฝึกอบรมด้วนกันบ้าง  อันนี้ก็จะเป็นการส่งเสริมอุตสาหกรรมด้านซอฟแวร์ ก็จะทำงานร่วมกันทั้งภาครัฐ ภาคเอกชน  คิดร่วมกันเพื่อหาจุดที่เหมาะสม

 

จะใช้ระบบอินเตอร์เน็ตในระบบการบริการของรัฐบาลทั้งหมด

                                เรื่องที่สองที่น่าสนใจครับคือการที่เราจะพัฒนาปฏิรูประบบราชการ  ให้เป็นระบบราชการที่สามารถบริการประชาชนได้ดีขึ้นรวดเร็วขึ้น  ข้าราชการที่มีความรู้สามารถตัดสินใจได้มากขึ้นหรือที่ภาษาอังกฤษเรียกว่า   Knowledge  worker   คือเป็นคนทำงานที่มีความรู้สามารถใช้ความรู้ในการตัดสินใจได้รวดเร็วคล่องตัว  จะมีการใช้  E-Government   คือการใช้ระบบอินเตอร์เน็ตในระบบการบริการของรัฐบาลทั้งหมด   ก็จะมีข้อมูลเพื่อประกอบการตัดสินใจได้รวดเร็วขึ้น และจะมีการติดต่อสื่อสารกันด้วยระบบคอมพิวเตอร์มากขึ้น  ซึ่งใน  E-Government  ก็จะมีระบบการจ่ายเงินที่เป็นอิเล็กทรอนิกส์มากขึ้น  เพื่อที่จะทำให้ลดการคอรัปชั่น  มีการจัดซื้อจัดหาในเรื่องที่ซื้อหาทั่วไปโดยวิธีการประมูลผ่านคอมพิวเตอร์  จะทำให้ประหยัดเงินในการใช้จ่ายของประเทศมากขึ้น  และในส่วนของประชาชนก็จะเริ่มออกแบบบัตรที่เรียกว่า  Smart  Card  เหมือนบัตรที่มีหน่วยความจำอยู่ในบัตรพลาสติก  ก็จะมีบัตรนี้ออกแบบเพื่อให้ใช้ร่วมกันของทุกส่วน  เช่น เริ่มต้นอาจจะให้ข้าราชการใช้ก่อน  ต่อไปก็เป็นพวกประกันสังคม  ก็จะออกบัตร  Smart  Card   แบบนี้             ต่อไปก็จะขยายไปถึงประชาชนทั้งประเทศอาจจะใช้เวลาหลายปี  แต่ว่าเบื้องต้นหน่วยงานไหนจะออกบัตรประจำตัวใหม่ก็จะใช้  Smart  Card   เพื่อจะทำให้การลงทุนของประเทศไม่ซ้ำซ้อน และสามารถที่จะมีข้อมูลเกี่ยวกับประชาชนทั้ง 60 กว่าล้านคน  เพื่อเป็นประโยชน์ในการวิเคราะห์ลักษณะของการจะเข้าไปช่วยแก้ปัญหาให้ประชาชนได้  วันจันทร์ทั้งวันก็ใช้เวลาประชุมกันเพื่อหาแนวทางกำหนดการทำงานร่วมกันในด้านนี้ทั้งหมด

 

 

การปรับโครงสร้างภาคการเกษตร

                                ส่วนวันอังคารที่ผ่านมาก็มีการประชุมคณะรัฐมนตรีตามปกตินะครับ   คงจะเล่าเรื่องสำคัญ ๆ บางเรื่องเท่านั้น    เรื่องแรกคือกระทรวงเกษตรและสหกรณ์ได้ขอกู้เงินในโครงการของธนาคารเพื่อการพัฒนาเอเชียหรือเอดีบีจากประเทศญี่ปุ่น เพื่อใช้ในการปรับโครงสร้างภาคการเกษตรอีก 300 ล้านเหรียญสหรัฐ   ความจริงแล้วเรามีเงินทุนสำรองน่าจะเพียงพอ  การกู้เงินต่างประเทศตอนนี้น่าจะไม่เหมาะ   และดูดอกเบี้ยแล้วก็ไม่ได้ถูกกว่าในประเทศมากนัก  และยังมีอัตราแลกเปลี่ยนที่ยังเสี่ยงอีก  เพราะฉะนั้น  ผมคิดว่ามาใช้เงินไทยดีกว่า  ถ้าหากโครงการนั้นเป็นโครงการที่ดี  เราจึงมีการวิเคราะห์โครงการ  โครงการที่ไม่ดีก็ตัด โครงการที่ดีก็ทำ  ทำแล้วก็ใช้เงินที่มีอยู่ให้มากที่สุดแทนที่จะไปกู้เพื่อตัดการกู้ลดการเป็นหนี้  ได้ให้กระทรวงเกษตรฯและกระทรวงการคลังไปคุยกันว่า  เป็นไปได้หรือไม่ที่เราจะขอคืนเงินกู้  จะไม่กู้ได้หรือไม่  เพราะถ้ากู้แล้วต้องเสียค่าจ้างที่ปรึกษาอีกต่างหาก  ซึ่งเสียซ้ำซ้อนดูไปดูมาก็แพง เลยให้ไปแก้ไขแนวทางในการหาแหล่งเงินกู้   แต่ท่าทางกระทรวงเกษตรฯ  ยังอยากจะกู้อยู่           ผมก็คิดว่าเรื่องนี้ต้องดูภาพรวมของประเทศเป็นหลัก   คงจะให้กระทรวงการคลังมาสรุปเพราะผมต้องการจะให้ประเทศนั้นลดการเป็นหนี้ให้มากที่สุดเท่าจะทำได้

 

วงเงินงบประมาณปี 2546 ปรับลดลงเหลือ 999,900 ล้านบาท

                                ส่วนเรื่องงบประมาณประจำปี 2546  ตอนนี้ปฏิทินการพิจารณาก็เริ่มแล้ว สำนักงบประมาณก็เสนอมาเป็นงบวงเงิน 1 ล้านล้านบาท  แต่ว่าผมต้องการจะส่งสัญญาณให้กับนักลงทุนทั้งหลายได้มองว่าประเทศไทยเรายึดวินัยการเงินการคลังมาก  อะไรที่เป็นหนี้มากไม่ดี  เพราะว่าถ้าเราตั้งงบประมาณไว้สูงเราต้องกู้เขามาเพราะว่าขาดดุล  ผมก็พยายามให้ขาดดุลน้อยหน่อยและต้องการส่งสัญญาณให้รู้ว่ารัฐบาลกำลังมุ่งเข้าไปสู่จุดของงบประมาณสมดุล   หมายความว่ารายได้กับรายจ่ายเท่ากัน  วันนี้รายจ่ายมากกว่ารายได้  ก็เลยส่งสัญญาณโดยผมตัดงบกลางซึ่งเป็นงบที่ผมมีอำนาจในการสั่งจ่ายเอง 100 ล้านบาท  ทำให้งบประมาณวงเงิน 1 ล้านล้านบาทเหลือเป็น 999,900 ล้านบาท  คงไม่ได้หมายความเราจะถือโชคถือลางอะไร  แต่ต้องการให้ทางจิตวิทยาให้รู้ว่าตัวเลขกำลังเริ่มลดลง   เพื่อจะให้เห็นว่าเราจะไม่กู้เงินมากระตุ้นเศรษฐกิจ  เพราะการกู้เงินตรงนี้ในที่สุดแล้วก็ทำให้เราเป็นหนี้มาก  ค่าเงินบาทก็จะไม่มีเสถียรภาพ  เลยต้องหาทางที่จะทำอย่างไรให้ประเทศไทยเข้มแข็ง  ก็เลยต้องสร้างความพอดีระหว่างการกระตุ้นเศรษฐกิจกับการขาดดุลที่ต้องเป็นหนี้เขามา   ก็เลยตัดงบลงไปเหลือ 999,900 ล้านบาท   

 

อนุมัติโครงการให้นักศึกษาใช้เวลาว่างในช่วงปิดภาคเรียน

                                คณะรัฐมนตรีได้อนุมัติโครงการอันหนึ่งเพื่อชุมชนและนักศึกษาโดยตรง  ซึ่งเป็นเงินจากงบกระตุ้นเศรษฐกิจ 58,000 ล้านบาท   ก็อนุมัติไป 107 ล้านบาท   เพื่อที่จะให้ทบวงมหาวิทยาลัยไปร่วมกับมหาวิทยาลัยทั่วประเทศ  ให้นักศึกษาได้ใช้เวลาอย่างสร้างสรรค์ในช่วงปิดเทอม   ก็จะให้นักศึกษาไปอยู่กับชุมชนไปเป็นกลุ่ม   ไปแลกเปลี่ยนกัน นักศึกษาก็ไปเรียนรู้จากชุมชน   แต่ขณะเดียวกันนักศึกษาก็เอามิติของความเป็นคนรุ่นใหม่ ของการที่ได้เห็นอะไรที่แตกต่างไปเล่าให้ชุมชนฟัง เช่น   การไปช่วยเขาออกแบบหรือช่วยเขามองแนวคิดด้านการตลาด  ไปช่วยเขามองเรื่องการรักษาสิ่งแวดล้อม  หรือไปช่วยเขาเก็บข้อมูลในเรื่องของประวัติศาสตร์  และนักศึกษาเหล่านี้ก็จะกลับมาเขียนรายงาน  ก็เหมือนกับว่าเราส่งคนไปศึกษาและก็ไปให้ความรู้ถ่ายเทความรู้ซึ่งกันและกัน  ชาวบ้านเรียนรู้จากนักศึกษา   นักศึกษาเรียนรู้จากชาวบ้าน   และก็กลับมารวบรวมเป็นรายงานเพื่อจะทำให้เราได้เห็นภาพเห็นอะไรมากขึ้น  ขณะเดียวกันนั้นช่วยนักศึกษาให้ได้มีรายได้ระหว่างปิดเทอม   แล้วได้ใช้เวลาปิดเทอมอย่างสร้างสรรค์ไม่ไปมั่วสุมในสิ่งที่ไม่ดี   โครงการนี้คิดว่าจะรองรับนักศึกษาประมาณ 6,000 คน  อาจารย์ที่จะไปดูแลอีก 300 คน  ก็อยู่ที่ว่านักศึกษาจะสนใจไปมากน้อยเท่าไหร่   ก็สามารถที่จะปรับตัวเลขจำนวนนี้ได้

 

มอบหมายให้แต่ละส่วนราชการไปพิจารณาหาผู้กระทำผิดกรณีค่าปรับ 6,200 ล้านบาท

                                คณะรัฐมนตรีได้รับทราบความคืบหน้าการสืบสวนสอบสวนคดีค่าปรับ 6,200 ล้านบาทของการทางพิเศษแห่งประเทศไทย  ฟังดูแล้วก็เป็นห่วงว่าถ้าขืนทำงานกันอย่างนี้ประเทศชาติเสียหายมาก   จึงมีการมอบหมายให้ส่วนราชการที่เกี่ยวข้องไปดำเนินการกับเจ้าหน้าที่ซึ่งยังทำอยู่  แล้วน่าจะไม่เป็นผลที่ดีต่อการสืบสวนสอบสวน  อันนี้แต่ละส่วนราชการเขาก็รับไปเพื่อที่จะไปพิจารณา   การสืบสวนตรงนี้ยังไม่จบนะครับ  ยังต้องสืบสวนต่อไปอีก  ในชั้นนี้พบใครที่เห็นว่ามีความผิดที่ชัดเจนแล้วยังรับราชการอยู่ก็คงต้องให้พักไปก่อน  แต่ให้ความเป็นธรรมนะครับ  ถ้าพักไปแล้วสอบสวนต่อไปเขาสู้คดีแล้วไม่มีความผิด  เขาก็กลับมาทำงานใหม่ได้  อันนี้ก็เป็นเรื่องที่แต่ละส่วนราชการจะไปพิจารณา   เราก็ต้องมีการพิจารณาที่เด็ดขาด  แต่เท่าที่ผมดูประเมินแล้วนะครับก็มั่นใจว่า 6,200 ล้านบาทนั้น  ถ้ารัฐบาลเกิดแพ้คดีจริงๆ ก็คงจ่ายไม่ถึง  ไม่มีเหตุผลค่าปรับสำหรับ  6,200 ล้านบาท   แต่เชื่อว่าโอกาสชนะคดีมีสูง  เพราะฉะนั้น   เราก็ต้องต่อสู้เพราะอยู่ ๆ จะมาปรับกันง่าย ๆ ในลักษณะที่มีความร่วมมือกันระหว่างผู้ที่ทำสัญญา   ผู้ที่เป็นที่ปรึกษามันใช้ไม่ได้  ก็เรียนพี่น้องประชาชนให้ทราบล่วงหน้า  คิดว่าเราคงพอสู้คดีได้นะครับ

 

ให้การท่องเที่ยวฯ ปรับยุทธศาสตร์การท่องเที่ยวเพื่อจะมีองค์กรที่จะดูแลเรื่องของแหล่งท่องเที่ยว 

                                เมื่อวันพุธก็มีการประชุมคณะรัฐมนตรีอย่างไม่เป็นทางการเกี่ยวกับเรื่องยุทธศาสตร์การท่องเที่ยว  ก็ได้ปรับวิธีการมองภาพการท่องเที่ยวใหม่  เดิมทีเดียวการท่องเที่ยวแห่งประเทศไทยมีหน้าที่ทำแค่การตลาด  แต่การพัฒนาศักยภาพแหล่งท่องเที่ยว  การรักษาแหล่งท่องเที่ยวรักษาสิ่งแวดล้อมทั่วไปนั้นส่วนราชการอื่นเป็นคนดูแล    เพราะฉะนั้น   ส่วนราชการอื่นก็มองลำดับความสำคัญของเรื่องท่องเที่ยวนั้นไม่ใช่เป็นลำดับต้น ๆ ของตัวเอง   ก็เลยไม่มีใครดูแลรักษาแหล่งท่องเที่ยว  อย่างเช่นเกาะพีพีเวลานี้ค่อนข้างจะเสียหายไปเยอะเกี่ยวกับเรื่องการไม่ได้ดูแลสิ่งแวดล้อม  เพราะว่าทางการท่องเที่ยวฯ ก็มีหน้าที่ส่งเสริมการท่องเที่ยว คนดูแลก็ถือว่าไม่ได้มีหน้าที่ดูแลการท่องเที่ยว  ก็เลยทำให้สิ่งเหล่านี้เสียหายไป   ผมก็เลยให้การท่องเที่ยวฯ ได้ปรับยุทธศาสตร์การท่องเที่ยวเพื่อจะมีองค์กรที่จะดูแลเรื่องของแหล่งท่องเที่ยว  เรื่องของการรักษาสภาพของสิ่งที่เหมาะสม  อะไรที่มีคุณค่าทางการท่องเที่ยวให้ดีและพัฒนาไปเรื่อย ๆ อันนี้ก็เป็นยุทธศาสตร์ที่ปรับแนวใหม่และก็จะให้พัฒนาการตลาดเพื่อให้ได้นักท่องเที่ยวที่มีคุณภาพเข้ามาในประเทศไทยให้มากขึ้น  เพื่อจะเป็นรายได้สำคัญอันหนึ่งของประเทศไทย และก็มองกันว่าภายในไม่กี่ปีนี้เราจะต้องพัฒนาการท่องเที่ยวให้เรามีรายได้ประมาณ 1 ล้านล้านบาทให้ได้   และก็จะเชื่อมโยงกับประเทศเพื่อนบ้านซึ่งมีแหล่งท่องเที่ยวที่น่าสนใจมาก  ผมเพิ่งทราบจากรัฐมนตรีว่าการกระทรวงการต่างประเทศเมื่อวานนี้  ท่านเชื่อมั๊ยครับว่าเขาบอกว่าที่พม่ามีภูเขาสูงที่มีหิมะตกเป็นประเทศเดียวในอาเซียนที่มีหิมะตก  ซึ่งสามารถไปเล่นสกีที่พม่าได้  เขาก็ยินดีที่จะเปิดให้เราร่วมกันทำการท่องเที่ยวร่วมกันได้   ซึ่งน่าสนใจมากอันนี้จะให้การท่องเที่ยวฯ พิจารณากัน     ต่อไปว่าเราจะพัฒนาการท่องเที่ยวร่วมกับประเทศเพื่อนบ้านอย่างไร  ร่วมกันโฆษณาประชาสัมพันธ์   ทำการตลาดร่วมกันอย่างไร   ร่วมกันพัฒนาแหล่งท่องเที่ยวและให้การรวบรวมแหล่งท่องเที่ยว 2-3 ประเทศเข้าหากันเป็นหนึ่งแพ็กเก็ตอย่างไร  ก็คิดว่าคงจะช่วยทำให้การท่องเที่ยวของเราดีขึ้นอีกเยอะครับ

 

การปรับโครงสร้างส่วนราชการเพื่อให้ประชาชนได้รับการบริการที่ดีขึ้น

                                อีกเรื่องเมื่อวันพฤหัสบดีผมได้ไปที่พัทยา   ซึ่งมีคณะกรรมการมีท่านมีชัย ฤชุพันธุ์ เป็นประธาน  มีเลขาธิการก.พ.  ผู้อำนวยการสถาบันพระปกเกล้า    เลขาธิการคณะรัฐมนตรี  ผู้อำนวยการสำนักงบประมาณ    เลขาธิการคณะกรรมการกฤษฎีกาและอีกหลาย ๆ ท่าน   ไปช่วยกันร่างกฎหมายแม่  ซึ่งเป็นพระราชบัญญัติเพื่อการแก้ไขปรับปรุงโครงสร้างระบบราชการที่จะมีผลใช้วันที่ 1 ตุลาคม  2545   ก็คือการกำหนดกระทรวง ทบวงใหม่  ย้ายกรมที่มีภารกิจเดียวกันไปรวมอยู่ในกระทรวงเดียวกัน   เพราะไม่เช่นนั้นการทำงานจะไม่คล่องตัว และการบริการประชาชนมีปัญหา  การจัดโครงสร้างแบบใหม่นี้สิ่งที่ได้รับคือ  ประชาชนจะได้รับการบริการที่ดีขึ้นและในอนาคตการทำงานจะรวดเร็วขึ้นและจะประหยัดขึ้น  และที่ในที่สุดจะเหมาะสมกับการพัฒนาเข้าไปสู่ที่เรียกว่า  E-Government คือเป็นรัฐบาลที่ใช้ระบบอิเล็กทรอนิกส์ในการที่จะให้บริการประชาชนได้มากขึ้นได้รวดเร็วขึ้น และในที่สุดก็สามารถที่จะใช้ข้าราชการให้เกิดประโยชน์อย่างเต็มที่ในการบริการประชาชน  โดยเฉพาะอย่างยิ่งการกระจายข้าราชการไปอยู่จุดที่ประชาชนต้องรับบริการได้มากขึ้น  มากกว่าที่จะมาอยู่เฉพาะส่วนกลาง   ส่วนกลางใหญ่ส่วนบริการประชาชนเล็กทำให้ประชาชนได้รับการบริการที่ไม่สะดวก   ก็จะมีการปรับเปลี่ยนโครงสร้าง  ซึ่งไม่ได้ทำมาประมาณ 110 ปีแล้ว  ก็เป็นครั้งแรกที่มีการทำแบบทั้งหมดรวมกัน  และถือว่านี่เป็นวาระแห่งชาติคงไม่ใช่เป็นผลงานของรัฐบาลเพียงอย่างเดียว  เพราะว่าได้เชิญชวนทุกฝ่ายเข้ามาร่วม   อดีตนายกรัฐมนตรีก็มาร่วมระหว่างที่จัดสัมมนาเชิงวิชาการ  เชิญพรรคการเมืองทุกพรรคมาช่วยกัน   นักวิชาการมาช่วยกันคิดร่วมกันและก็ได้ผลลัพธ์ออกมา   เราก็กำลังเขียนกฎหมายเพื่อจะให้ทันให้มีผลและงบประมาณใหม่ก็จะเขียนงบประมาณควบคู่กันระหว่างโครงสร้างใหม่กับโครงสร้างเก่า เพื่อที่วันที่  1 ตุลาคมจะใช้งบประมาณปี 2546  ก็จะใช้งบประมาณกับโครงสร้างใหม่ได้เลย   อันนี้ก็เป็นเรื่องที่ทุกฝ่ายต้องเหนื่อยหน่อยต้องทำงานมากหน่อย  และประสานกันให้ทันเวลาให้ได้  ถือว่าเป็นงานที่ทุกฝ่ายได้เสียสละมากนะครับ  ก็ต้องขอขอบคุณผู้ที่เกี่ยวข้องทุกคน ไปดูแล้วความคืบหน้ามีมาก ก็จะเสนอกฎหมายเข้าสู่การประชุมของคณะรัฐมนตรีวันที่ 25 กุมภาพันธ์  และหลังจากนั้นก็จะส่งเข้าสภาผู้แทนราษฎรเลย 

 

บสท.จะเอาหนี้มาเจรจาเพื่อให้ลูกหนี้เจ้าหนี้สามารถตกลงกัน เพื่อให้ลูกหนี้สามารถดำเนินกิจการต่อไปได้

                                เมื่อวันศุกรที่ผ่านมาก็ได้มีโอกาสไปเยี่ยมเยียนให้กำลังใจคณะกรรมการบรรษัทบริหารสินทรัพย์ไทย หรือ บสท. หรือเรียกกันว่า ทีเอเอ็มซี     ก็รับทราบความก้าวหน้าในการทำงานของเขา   ทำได้เร็วทำได้เยอะพอสมควร  ขณะนี้เขาโอนหนี้รวมกันแล้วเป็นเงินประมาณเกือบ 7 แสนล้านบาท คือ 698,400 ล้านบาท    เขาตั้งเป้าหมายว่าในปี 2545 จะบริการสินทรัพย์ได้ประมาณ 53,000 ล้านบาท   ก็เกือบหมดของหนี้ที่เอามา  ต้องเรียนว่าหลักการในการทำงานของ บสท. ไม่เหมือนกับ ปรส. คนละแบบ   ไม่ได้เอาสินทรัพย์มาขาย  แต่จะเอาหนี้มาช่วยเป็นตัวเจรจาระหว่างเจ้าหนี้ ลูกหนี้  แล้วก็หาทางให้ลูกหนี้ฟื้น  เช่น  มีการอัดฉีดเงินเข้าไปใหม่เพื่อให้ทำงานได้มากกว่าที่จะยึดหนี้มาขายทอดตลาด ขายถูก ๆ  จนเป็นเหตุทำให้สินทรัพย์ของประเทศทั้งหมดราคาตก  ไม่ใช่นะครับคนละแบบ  เพราะฉะนั้นบางคนไปเข้าใจว่าเราจะเอาหนี้มาขายทอดตลาดขายถูก ๆ   คนละแบบกับการทำงานในระบบของ ปรส.  บสท.นี้จะเอาหนี้มาเจรจาเพื่อให้ลูกหนี้เจ้าหนี้สามารถตกลงกันเพื่อให้ลูกหนี้สามารถดำเนินกิจการต่อไปได้  เช่น  มีการอัดฉีดเงินใหม่เพื่อให้บริษัทต่าง ๆ สามารถที่จะจ้างคนงานต่อไปได้  สามารถที่จะเป็นตัวขับเคลื่อน  ทำให้ธุรกิจและเศรษฐกิจเติบโตต่อไปได้          ดีกว่าไปปิดบริษัททิ้ง   เอาทรัพย์สินมาขายก็ทำให้คนตกงานมากขึ้น  คงไม่มีประโยชน์อะไร  อันนั้นเป็นเรื่องหลัก ๆ ที่รัฐบาลได้ทำไปในสัปดาห์ที่แล้ว

 

รัฐบาลมีหน้าที่ที่จะต้องทำให้ภาคธุรกิจเดินหน้าไปได้

                                มีอีกเรื่องหนึ่งนะครับคือเมื่อวันพฤหัสบดีที่ผ่านมา ผมได้ไปร่วมงาน 15 สมาคมวิชาชีพอุตสาหกรรมก่อสร้างและหอการค้าไทยไปบรรยายเกี่ยวกับเรื่องของการที่ภาคอุตสาหกรรมก่อสร้างหดตัวลงไป   เขาเรียกร้องให้รัฐบาลช่วยทำให้เข้าฟื้นขึ้นมา  จากเดิมที่อุตสาหกรรมนี้โตประมาณ 2 แสนกว่าล้านบาท  ตอนนี้เหลือแสนกว่าล้านบาท  ทำอย่างไรถึงจะโต  ผมก็ไปพูดคุยกันและก็พูดกันความจริงว่าที่ผ่านมามีปัญหาอะไร  และจะแก้ไขอย่างไร   สิ่งที่สมาคมฯ เขาต้องการก็คือ  อยากจะมีสภาอุตสาหกรรมก่อสร้างไทยเพื่อที่จะได้พูดจากับรัฐบาล  มีปัญหาอะไรก็จะได้ส่งผ่านให้รัฐบาลดูว่าจะช่วยเหลือแก้ไขกันอย่างไร เพื่อให้อุตสาหกรรมเหล่านี้เกิดขึ้นได้  เพราะเป็นอุตสาหกรรมที่มีการจ้างงานและใช้สินค้าที่ผลิตในประเทศไทยจำนวนมาก  รัฐบาลฟังแล้วในหลายข้อสามารถทำได้เลย ก็พร้อมที่จะให้ความร่วมมือช่วยเหลือ เพราะรัฐบาลมีหน้าที่ที่สำคัญก็คือทำให้ภาคธุรกิจเดินได้  เพราะภาคธุรกิจเป็นคนจ้างงาน  เป็นคนเสียภาษี  เพราะฉะนั้น  รัฐจะต้องทำให้ภาคธุรกิจเดินได้  อันนั้นคือสิ่งที่ได้พูดกันให้ชัดเจน 

 

 

ในอีก 3 ปีข้างหน้าอุตสาหกรรมก่อสร้างน่าจะมีงานมากพอสมควร

ก็ได้เรียนไปว่ารัฐบาลได้ไปเจรจากับต่างประเทศหลายเรื่อง  เพื่อที่จะบอกกับต่างประเทศโดยเฉพาะประเทศเพื่อนบ้านเราว่า  เรายินดีที่จะให้บริษัทมาก่อสร้างในประเทศของเขา และถือว่าเป็นการลงบัญชีเพื่อหักในรายการซื้อขายสินค้ากันได้  ซึ่งอันนี้จะทำให้โอกาสที่เราสามารถที่จะไปก่อสร้างในประเทศเพื่อนบ้าน  เหมือนกับเป็นการส่งคนงานไปทำงานต่างประเทศ  แต่แทนที่จะไปทำงานต่างประเทศทั่วไปก็ไปทำงานในลักษณะไปก่อสร้างเสร็จภารกิจก็กลับมา  ก็เป็นการจ้างงานที่ปลอดภัย  เรื่องนี้ก็ได้คุยกับหลายประเทศ และหลายประเทศก็สนใจ  โดยเฉพาะอย่างยิ่งทางพม่าก็อยากให้เราเข้าไปช่วยทำเรื่องของถนนหนทาง อันนี้ก็เป็นสิ่งที่จะทำให้โอกาสของผู้รับเหมาก่อสร้างไทยจะดีขึ้น  และคงได้บอกกับเขาว่างบประมาณที่จะใช้ในการทำสนามบินสุวรรภูมิ   ก็จะทำให้เกิดการจ้างงานเกิดการก่อสร้างขึ้นมากมาย  เพราะงบทั้งหมดในภาครัฐที่วางไว้  125,000  ล้านบาท  และจะมีภาคของเอกชนที่จะต้องขยายการลงทุนในแถบนั้นอีก  รวมแล้วอีกแสนกว่าล้าน  ก็สองแสนกว่าล้าน  ซึ่งจะทำให้ใน 3 ปีข้างหน้านั้นอุตสาหกรรมก่อสร้างก็น่าจะมีงานมากพอสมควร   ส่วนเรื่องของอสังหาริมทรัพย์นั้น  รัฐบาลก็ไปกระตุ้นอสังหาริมทรัพย์โดยการที่เงินกู้ 100 เปอร์เซนต์ดอกเบี้ยต่ำ แก่ข้าราชการที่จะได้มีบ้านอยู่   ซึ่งต่อไปก็จะขยายไปภาครัฐวิสาหกิจ   ก็คิดว่า          อุตสาหกรรมก่อสร้างก็น่าจะดีขึ้น 

 

หากทุกฝ่ายไม่ว่าภาคเอกชน  ภาคประชาชน  ภาครัฐบาล ช่วยกันทำงาน จะทำให้ประเทศชาติกลับคืนมาแข็งแรงอีกครั้งหนึ่ง 

                                วันที่ผมไปประชุมที่ทีเอเอ็มซี  ได้มีโอกาสพบกับประธานสมาคมธนาคารไทยคือคุณจุลกร  สิงหโกวินท์    ก็ได้พูดกันถึงเรื่องระบบสถาบันการเงินว่าเป็นห่วงว่ามีปัญหาอะไร  รัฐบาลทำอะไรที่จะทำให้ทุกฝ่ายเข้มแข็งขึ้นมั๊ย  เขาเล่าให้ฟังว่า ช่วงนี้เป็นช่วงที่นักลงทุนต่างประเทศเข้ามาประเทศไทยมาก  ซึ่งเขาไม่เคยเห็นนักลงทุนเข้ามาแบบนี้หลายปีแล้ว  แล้วเวลานี้นักลงทุนเข้ามาพูดคุยถามคำถามต่าง ๆ มากมาย  มากกว่าที่เกิดขึ้นในอดีต  ทำให้เป็นสิ่งที่เขาบอกว่าเป็นสัญญาณที่ดี  แต่นักลงทุนก็ยังเป็นห่วงหลายจุด  อย่างเช่น  การจะเพิ่มทุนของธนาคารจะเป็นอย่างไร  ผมก็บอกไปว่าธนาคารไทยวันนี้รัฐบาลยังรับประกันเงินฝากอยู่  เพราะฉะนั้น ความแข็งแรงของธนาคารน่าจะถือว่าดีมาก   ความแข็งแรงของธนาคารคืออะไร  ก็คือว่าคนฝากเงินถอนเงินแล้วไม่ได้เงิน  อันนั้นคือความไม่แข็งแรง   แต่เมื่อรัฐบาลค้ำประกันเงินฝากก็ถือว่ามีความแข็งแรงสูง  ก็เป็นเรื่องแต่ละธนาคารจะต้องปรับปรุงตนเอง และเรามี บสท.ซึ่งสามารถรับหนี้บางส่วนออกมาเพื่อช่วยกันประคองลูกหนี้ให้สามารถเดินได้ต่อไป  ก็เป็นจุดที่เราได้พูดคุยกัน  ที่เล่าให้ฟังก็คือว่ามีสัญญาณที่นักลงทุนสนใจประเทศไทยมากขึ้นเยอะ และถ้าเห็นตลาดหลักทรัพย์ฯ ระยะที่ผ่านมามีการซื้อขายวันหนึ่งเกินหมื่นล้านมาโดยตลอด  และขณะนี้ดัชนีตลาดก็ขึ้นไปสูง   ถือว่าสูงสุดในรอบ 21 เดือนคือ 353 จุด  ผมเชื่อว่าถ้าหากว่าทุกฝ่ายทุ่มเทช่วยกันทำงานให้ดีขึ้นทุกวัน  ไม่ว่าภาคเอกชน  ภาคประชาชน  ภาครัฐบาล ก็จะทำให้ประเทศชาติกลับคืนมาแข็งแรงอีกครั้งหนึ่ง  และก็จะต้องแข็งแรงอย่างยั่งยืน

 

ภารกิจในสัปดาห์หน้า

                                วันนี้ก็คงใช้เวลากับพี่น้องประชาชนมามากพอสมควร ก็ขอเรียนว่าสัปดาห์หน้ารัฐบาลก็จะต้องรับแขกต่างประเทศ   วันจันทร์ประธานาธิบดีโครเอเชียมาเยือนประเทศอย่างเป็นทางการ  ถือว่าเป็น  Officail  working    และวันที่ 13 กุมภาพันธ์ ผมต้องไปเข้าเฝ้าฯ สมเด็จพระราชาธิบดีแห่งโมร็อกโค  ซึ่งเสด็จฯ มาเยือนประเทศไทยอย่างไม่เป็นทางการ  เสด็จฯ มาเป็นการส่วนพระองค์   และวันที่  12 กุมภาพันธ์นี้ก็เป็นวันตรุษจีน   ซึ่งสมเด็จพระเทพรัตนราชสุดาฯ สยามบรมราชกุมารี จะเสด็จพระราชดำเนินไปที่เยาวราช   ผมก็จะไปเข้าเฝ้าฯ  เพื่อร่วมงานตรุษจีนของคนจีนในประเทศไทยที่เยาวราชครับ

 

                                ก็คงกราบเรียนพี่น้องประชาชนถึงภารกิจในสัปดาห์ที่ผ่านมาเพียงเท่านี้นะครับ  สัปดาห์หน้าพบกันใหม่ครับ  สวัสดีครับ

  

-----------------------------------------

ฝ่ายวิเคราะห์ข่าว  สำนักโฆษก

จินตนา/ถอดเทป/พิมพ์