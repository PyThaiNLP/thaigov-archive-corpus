คำกล่าวของ พ.ต.ท. ทักษิณ ชินวัตร นายกรัฐมนตรี

เนื่องในโอกาสเป็นประธานในพิธีเปิด “มหกรรมหนึ่งตำบล หนึ่งผลิตภัณฑ์”

ณ ห้องแกรนด์ ไดมอนด์ บอลรูม อาคารอิมแพ็ค คอนเวนชั่น เซ็นเตอร์
เมืองทองธานี จังหวัดนนทบุรี

เมื่อวันเสาร์ที่ 25 พฤษภาคม 2545  เวลา 16.00 น.

------------------------------------

H. H. Shaikh Khalifa bin Salman Al Khalifa นายกรัฐมนตรีแห่งราชอาณาจักรบาห์เรน

รองนายกรัฐมนตรี

รัฐมนตรีว่าการกระทรวงมหาดไทย

คณะกรรมการอำนวยการ หนึ่งตำบล หนึ่งผลิตภัณฑ์ แห่งชาติ

ผู้ว่าราชการจังหวัดนนทบุรี

ผู้แทนกลุ่มองค์กรเอกชน และ
ผู้มีเกียรติทุกท่าน

                    ผมมีความยินดีที่ได้มาเป็นประธานในพิธีเปิดงาน “มหกรรมหนึ่งตำบล หนึ่งผลิตภัณฑ์” อันเป็นการดำเนินงานตามนโยบายหนึ่งตำบล หนึ่งผลิตภัณฑ์ ของรัฐบาลในวันนี้ และได้รับเกียรติจากท่านนายกรัฐมนตรีแห่งราชอาณาจักรบาห์เรน ได้เสด็จมาทอดพระเนตรด้วย เนื่องจากท่านได้ส่งเสริมให้จัดตั้งศูนย์กระจายสินค้า   ในประเทศบาห์เรน เพื่อนำไปขายทางด้านตะวันออกกลาง วันนี้ ท่านเสด็จมาเยือนประเทศไทยอย่างเป็นทางการ ผมจึงได้เชิญท่านมาทอดพระเนตรงานแสดงสินค้าในวันนี้ด้วย

                    โครงการนี้ถือเป็นโครงการที่สำคัญที่มุ่งมั่นที่จะใช้เป็นเครื่องมือในการต่อสู้แก้ไขปัญหา     ความยากจน และได้ใช้สิ่งที่สะสมมาจากบรรพบุรุษ ไม่ว่าจะเป็นความชำนาญ ประสบการณ์ ภูมิปัญญา         หรือทรัพยากรท้องถิ่นที่มีอย่างชาญฉลาด

                    ท่านทั้งหลายคงจำได้ว่า คำว่า “หนึ่งตำบล หนึ่งผลิตภัณฑ์” นั้น ได้ยินมาอยู่ระยะหนึ่ง        แต่เริ่มเป็นที่รู้จักมากขึ้นตอนที่ผมอยู่ระหว่างการรณรงค์เพื่อหาเสียงเลือกตั้งของพรรคไทยรักไทยในช่วงเวลานั้น ผมได้รวบรวมความรู้ต่างๆ ประสบการณ์ต่างๆ จากในโลก เพื่อมาร่างเป็นนโยบายเพื่อหาทางแก้ไขปัญหา        ให้แก่ประเทศ และได้รูปแบบที่ประสบผลสำเร็จเป็นต้นแบบของโลก คือ ที่จังหวัดโออิตะแห่งประเทศญี่ปุ่น     และมาพัฒนาประยุกต์ให้เข้ากับประเทศไทย ซึ่งความจริงแล้วคนไทยได้มีการทำงานประเภทนี้มานานแล้ว   เฉพาะอย่างยิ่ง โครงการศิลปาชีพ ของสมเด็จพระนางเจ้าฯ พระบรมราชินีนาถ เป็นรากฐานที่ดีของโครงการ    “หนึ่งตำบล หนึ่งผลิตภัณฑ์” และเรานำระบบบริหารการจัดการสมัยใหม่ การตลาด และการจัดช่องทาง          การจำหน่าย เข้ามาผนวก ซึ่งจะทำให้ หนึ่งตำบล หนึ่งผลิตภัณฑ์นั้น เป็นที่มาของการสร้างงาน และสร้างรายได้  ให้แก่ประชาชนในชุมชน

                    วันนี้ ผมได้มีโอกาสได้พูดคุยกับท่านอดีตประธานาธิบดีของสหรัฐอเมริกาคือ                ท่านประธานาธิบดีคลินตัน และได้แลกเปลี่ยนความคิดเห็นเกี่ยวกับเรื่องของการแก้ไขปัญหาความยากจน        ในหลายประเทศที่ท่านได้มีประสบการณ์ ซึ่งท่านได้ชื่นชมโครงการหลายๆ อย่างที่รัฐบาลไทยกำลังดำเนินการ  และท่านคิดว่าเป็นสิ่งที่ถูกวิธี

                    เมื่อสักครู่นี้ผมได้รับรายงานว่า ยอดขายของหนึ่งตำบล หนึ่งผลิตภัณฑ์นั้น จะมีประมาณ 10,000 ล้านบาท ในปีนี้ ผมขอแสดงความชื่นชมคณะกรรมการฯ ที่ได้พยายามผลักดันให้โครงการนี้ประสบ     ผลสำเร็จ ซึ่งผมถือว่าในปีแรกถ้าเราได้เท่านี้ ผมพอใจ ผมไม่หวังว่าในปีแรกเราจะเติบโตอย่างรวดเร็ว เพราะไม่ใช่เรื่องง่ายที่จะทำให้พี่น้องประชาชนได้ปรับความเคยชินเข้าสู่การผลิตในรูปแบบใหม่ จากรูปแบบการผลิตตามใจ   ผู้ผลิต เป็นการผลิตตามใจผู้บริโภคหรือผู้ซื้อ ซึ่งเป็นคนละรูปแบบ แต่การปรับวิธีคิด และการนำกระบวนการพัฒนาการผลิตเข้าไปนั้น ต้องใช้เวลา และวันนี้ต้องขอชื่นชมคณะกรรมการฯ เฉพาะอย่างยิ่งกระทรวงมหาดไทย กระทรวงอุตสาหกรรม กระทรวงเกษตรและสหกรณ์ ได้ช่วยกันทำให้พี่น้องประชาชนมีทุนหมุนเวียน ไม่ว่า  จากกองทุนหมู่บ้าน หรือจากการกู้เงินโดยระบบธนาคารประชาชนก็ตาม สิ่งเหล่านี้ทำให้เกิดผลิตภัณฑ์มากมาย    ที่มีอยู่แล้วให้ดีขึ้น และสิ่งที่ผมอยากจะทำเช่นเดียวกับสิ่งที่ท่านทำในวันนี้ ซึ่งผมขอขอบคุณและชื่นชม  แต่ผมอยากจะทำในลักษณะถาวร คือมีศูนย์แสดงสินค้าถาวรของหนึ่งตำบล หนึ่งผลิตภัณฑ์ ที่ได้รับการคัดเลือก เลือกสรรแล้วว่าเป็นผลิตภัณฑ์ที่มีคุณภาพ

                    หัวใจของหนึ่งตำบล หนึ่งผลิตภัณฑ์ที่สำเร็จในประเทศญี่ปุ่นนั้น มีส่วนประกอบสำคัญดังนี้ ส่วนที่หนึ่ง คือใช้ทักษะและแรงงานฝีมือของคนในตำบล ส่วนที่สอง คือใช้ทรัพยากรส่วนใหญ่ที่เกิดขึ้นในตำบลนั้น และส่วนที่สาม คือเมื่อผลิตแล้วมีการบริโภคในตำบลนั้น และบางผลิตภัณฑ์สามารถส่งไปขายนอกตำบล หรือ นอกจังหวัด หรือส่งออกต่างประเทศ ซึ่งอยู่ที่การคัดคุณภาพสินค้า และสินค้าเหล่านั้นต้องได้รับการพัฒนา    อย่างต่อเนื่อง

                    สิ่งที่คนไทยและประเทศในเอเชียในวันนี้กำลังเดือดร้อน เพราะไม่มีการบริหารการจัดการที่ดี ผลสุดท้ายสิ่งที่เป็นสิ่งที่หายากในโลกนี้ ที่มีฝีมือเป็นพิเศษ แต่กลับได้ค่าจ้างแรงงานต่ำกว่าค่าจ้างของคนงาน       ที่ไร้ฝีมือในโรงงานอุตสาหกรรม เพราะว่าการบริหารการจัดการ การตลาดนั้นยังไม่ถูกต้อง และประเทศแต่ละประเทศนำของหายากและของพิเศษไปแข่งกันลดราคา เพื่อต้องการจะขายของ แต่ความจริงแล้ว ถ้าสามารถบอกเรื่องราวของสิ่งที่เราผลิตนั้น จะสามารถทำให้สิ่งผลิตนั้น เป็นสิ่งที่มีคุณค่า ตัวอย่างเช่น ผลิตภัณฑ์ที่ผลิตด้วยฝีมือ เราสามารถบอกได้ว่าเป็นของที่มีชิ้นเดียวในโลก และผลิตภัณฑ์ศิลาดลที่จังหวัดเชียงใหม่ เราสามารถเรียกได้ว่า “Future Antique” คือในอนาคตข้างหน้าจะเป็นของเก่าที่หายาก ซึ่งจะทำให้ขายได้ เป็นสิ่งเล็กๆ น้อยๆ ที่จะต้องปรับปรุงเพื่อการตลาด และหากเราสามารถมีห้องแสดงสินค้าถาวรในจังหวัดท่องเที่ยวหลักๆ ในกรุงเทพมหานคร และในประเทศหลักๆ ในเมืองหลักๆ ของโลก จะเป็นการนำสินค้าจากผู้ผลิตไปใกล้มือผู้ซื้อให้มากที่สุด ซึ่งจะทำให้มีนายหน้าน้อยลง ส่งผลให้ผลิตภัณฑ์ของเรามีราคา ผู้ผลิตจะได้ค่าตอบแทนที่สูงขึ้น ซึ่งเป็นความตั้งใจของรัฐบาล

                    รัฐบาลนี้พยายามจะใช้หลักบริหารการจัดการสมัยใหม่เข้ามาในทุกรูปแบบ เพื่อปรับสิ่งที่      เรามีอยู่แล้วในประเทศไทยให้มีคุณค่ามากขึ้น การเพิ่มคุณค่านั้นเป็นหัวใจสำคัญของการทำให้เราพ้นความยากจน แต่การพยายามจะขายทุกสิ่งทุกอย่างที่มีอยู่นั้น คือการย้ายความยากจนจากวันนี้ไปสู่วันหน้า ซึ่งไม่ได้แก้ไขปัญหา รัฐบาลนี้มุ่งมั่นที่จะทำให้พี่น้องคนไทยทุกระดับมีรายได้ที่สูงขึ้น มีความมั่นคงในชีวิตที่มากขึ้น

                    ระยะเวลาปีเศษๆ ที่ผ่านมา ผมพอใจในความคืบหน้าในหลายเรื่อง ท่านเห็นไหมว่าการส่งออกของเราหดตัว ซึ่งเป็นผลจากเศรษฐกิจโลก การท่องเที่ยวของเราโตขึ้นเล็กน้อย ขณะที่หลายประเทศการท่องเที่ยวลดลง ถ้าคำนึงถึงสองส่วนนี้หมายความว่าถ้าเราใช้นโยบายเหมือนเดิมในอดีต เศรษฐกิจของประเทศไทยจะโต  แบบติดลบ คือจะไม่โต แต่รัฐบาลนี้มาปรับนโยบายโดยการกระตุ้นเศรษฐกิจภายในประเทศผ่านโครงการเร่งด่วน ไม่ว่าจะเป็นโครงการหนึ่งผลิตภัณฑ์ หนึ่งตำบล โครงการกองทุนหมู่บ้าน โครงการพักหนี้เกษตรกร โครงการ    ฟื้นฟูชีวิตเกษตรกร โครงการ 30 บาทรักษาทุกโรค และการกระตุ้นการบริโภคทางด้านอสังหาริมทรัพย์         การกระตุ้นการเติบโตของวิสาหกิจขนาดกลางและขนาดย่อม (SME) โดยเร่งให้ธนาคารของภาครัฐปล่อยเงินกู้

                    สิ่งเหล่านี้รวมกันให้เศรษฐกิจของประเทศไทยยังเติบโตได้ ทั้งๆ ที่ควรจะติดลบ ถึงแม้ปีที่    ผ่านมาเติบโตเพียง ร้อยละ 1.8 แต่ผมมั่นใจว่าปีนี้จะเติบโตเป็นสองเท่าของปีที่ผ่านมา คือประมาณร้อยละ 3.6  นักเศรษฐศาสตร์สำนักใดจะทำนายอย่างไรก็ตาม แต่ผมมั่นใจว่าผมทำได้ ผมไม่ได้ทำเพียงคนเดียว ผมมั่นใจเพราะวันนี้คนไทยทั้งประเทศมีความมั่นใจที่จะกล้าทำ กล้าคิด กล้าบริโภค กล้าลงทุน สิ่งเหล่านี้เป็นสิ่งที่จะทำให้พลังของเศรษฐกิจภายในประเทศมีความเข้มแข็ง และเมื่อวันที่เศรษฐกิจโลกฟื้นตัว การเติบโตของเราจะ        ก้าวกระโดดขึ้น ผมมั่นใจว่าสี่ปีของรัฐบาลนี้ ประเทศไทยจะไม่มีคำว่าติดลบ มีแต่คำว่าบวกมาก มากขึ้น มากขึ้น และมากขึ้น ด้วยพลังความเชื่อถือ เชื่อมั่นที่พี่น้องประชาชนมอบให้แก่รัฐบาล ถึงแม้ว่าการเมืองจะส่งเสียงดังบ้าง ขอให้พี่น้องมั่นใจว่ารัฐบาลนี้จะมุ่งมั่นทำงาน โดยให้ความสำคัญเรื่องของการเมืองน้อยกว่าการทำงานเพื่อรับใช้และแก้ไขปัญหาให้ประชาชน

                    โครงการหนึ่งตำบล หนึ่งผลิตภัณฑ์นี้ ไม่ได้หมายความว่า ตำบลหนึ่งจะมีเพียงผลิตภัณฑ์เดียว แต่เป็นเป้าหมายว่าอย่างน้อยขอให้มีผลิตภัณฑ์พระเอกหรือผลิตภัณฑ์หลักของตำบลนั้น ให้ท่านได้ภาคภูมิใจ   สักหนึ่งผลิตภัณฑ์ และเป็นผลิตภัณฑ์ที่เอื้ออำนวยให้เกิดประโยชน์ต่อเศรษฐกิจในตำบลนั้นอย่างหนึ่งผลิตภัณฑ์ แต่ถ้าจะมีมากกว่านั้นและเป็นผลิตภัณฑ์ที่มีคนต้องการซื้อมากก็เป็นสิ่งที่ดี แต่อย่างน้อยขอให้มีหนึ่งผลิตภัณฑ์  จึงใช้คำว่า “หนึ่งตำบล หนึ่งผลิตภัณฑ์” แต่ไม่ได้หมายความว่าถ้ามีมากกว่าหนึ่งแล้วไม่ใช่ ซึ่งเป็นการเข้าใจผิด  แต่ก็ไม่ได้หมายความว่าหนึ่งครอบครัว หนึ่งผลิตภัณฑ์ ถ้าอย่างนั้นก็ไม่รู้จะส่งเสริมกันอย่างไร เพราะว่า   การส่งเสริมนั้นจะต้องอาศัยพลังร่วมของชุมชน เพื่อให้ชุมชนเกิดความเข้มแข็ง ถ้าชุมชนเข้มแข็ง ครอบครัว เข้มแข็ง ประเทศทั้งประเทศก็เข้มแข็ง

                    ผมขอขอบคุณคณะกรรมการฯ ที่ได้ทุ่มเท และขอขอบคุณชุมชนต่างๆ ผู้ผลิตทุกท่านที่ได้ให้ความร่วมมือและพยายามที่จะปรับตัวเพื่ออนาคตของท่าน อนาคตของเศรษฐกิจชุมชน และอนาคตของประเทศไทย ผมขอขอบคุณท่านผู้มีเกียรติทุกท่าน ทั้งชาวไทยและชาวต่างประเทศที่ได้ให้ความสนใจโครงการนี้ ผมเชื่อว่าโครงการนี้จะเป็นประโยชน์ต่อคนไทยส่วนใหญ่ เราอดทนและมุ่งมั่นพัฒนาต่อไปอีกประมาณ 2-3 ปี เราจะเห็นความแตกต่างจากวันนี้อย่างมากมาย เปรียบเสมือนตัวเลขที่แสดงให้เห็นว่าตอนแรกมีรายได้ 245 ล้านบาท   แต่เมื่อถึงสิ้นปี 2545 จะได้ถึง 10,000 ล้านบาท และถ้าอีก 3-4 ปีข้างหน้า ผมเชื่อว่าคงจะได้ถึง 20,000 ล้านบาท อย่างง่ายดาย ผมขอแสดงความยินดีล่วงหน้ากับผู้ผลิตทุกท่าน

                    ผมขอขอบคุณทุกๆ ท่านอีกครั้ง ขอให้ทุกๆ ท่านที่อยู่ ณ ที่นี้ และที่ให้การสนับสนุนกิจการโครงการ “หนึ่งตำบล หนึ่งผลิตภัณฑ์” จงประสบแต่ความสุข ความเจริญ ทุกๆ ด้าน ขอบคุณ สวัสดีครับ

-------------------------------------------

ฝ่ายประชาสัมพันธ์และเผยแพร่ สำนักโฆษก

อภิญญา ตันติรังสี /ถอดเทป/พิมพ์

พาณี รัตนยันต์ /ตรวจ