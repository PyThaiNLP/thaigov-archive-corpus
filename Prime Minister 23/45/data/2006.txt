นายกรัฐมนตรีเป็นประธานในพิธีเปิดงานและกล่าวสุนทรพจน์

ในงาน “งานรวมใจ CEO เพื่อผู้บริโภค”  ณ ตึกสันติไมตรี

วันพฤหัสบดีที่ 20 มิถุนายน 2545  เวลา 19.30 น.

 

******************************

 

                                ท่านรองนายกรัฐมนตรี    รัฐมนตรีประจำสำนักนายกรัฐมนตรี   พี่  ๆ  เพื่อน  ๆ  น้อง ๆ  นักธุรกิจ ทุก ๆ ท่าน  วันนี้ผมยินดีและดีใจที่ได้มาพบกับเพื่อนนักธุรกิจ  ซึ่งก็เป็นอาชีพเก่าของผม  เวลาผมพบกับนักธุรกิจแล้วจะมีความรู้สึกว่ามีความสบายใจที่อยากจะพูดด้วย  เพราะอย่างน้อย ๆ  แล้วเราก็เข้าใจกันมาก  คือ สไตล์ของคนในการทำงานนั้นต้องเป็นของใครของมัน  สไตล์ของผมคือจะเป็นผู้ที่ต้องรับผิดชอบ คือเวลาเป็นหัวหน้าองค์กรแล้ว ความรับผิดชอบจะอยู่ในใจตลอด 24 ชั่วโมง  ไปเห็นอะไรที่อยู่ในความรับผิดชอบของเราแล้วเราก็มีความรู้สึกว่าจะต้องดูแลทำให้มันดี  เวลานั่งเครื่องบิน เฮลิคอปเตอร์ แล้วเห็นแม่น้ำเริ่มตื้นเขิน เห็นน้ำขุ่น  ก็จะนึกถึงต้นน้ำว่าป่าคงจะแย่แล้ว ดินที่ชะมาจากป่าคงไหลลงแม่น้ำ ลอกแม่น้ำกี่รอบก็เป็นการแก้ปัญหาที่ปลายเหตุ   ต้องไปแก้ที่ต้นเหตุไปแก้ที่ภูเขาต้นน้ำ   ความรู้สึกเช่นนี้ยังมีตลอด  นั่นคือลักษณะของ CEO  CEO จะไม่มีเวลา จะประชุมที่ไหน จะทำงานเมื่อไรได้ทั้งนั้น ถ้าหากว่าไม่ใช่ CEO แล้วจะมีกำหนดเวลาชัดเจน  8  โมงเช้าถึง 5 โมงเย็น เลิก เสาร์ – อาทิตย์ ไม่ได้  อย่ามายุ่ง อย่ามาแตะ เพราะฉะนั้น   CEO  คือคนที่รับผิดชอบเต็มที่    และวันนี้เรามาอยู่ที่นี่    ผมอยากจะคุยในหลาย ๆ  เรื่อง  ตั้งแต่เรื่องเล็ก ๆ  ในประเทศ จนกระทั่งเรื่องที่ท่านต้องเตรียมตัวกับการเปลี่ยนแปลครั้งยิ่งใหญ่  เพราะประเทศไทยอยู่อย่างไม่ค่อยเปลี่ยนแปลงมานาน  แต่ครั้งนี้รัฐบาลนี้เปลี่ยนมาก  ถึงแม้ว่าการเปลี่ยนทุกครั้งมีหลายประเภท   ประเภทที่อยากเห็นการเปลี่ยนแปลง    สนับสนุนการเปลี่ยนแปลง  อีกประเภทหนึ่งก็ไม่ขัดข้องกับการเปลี่ยนแปลง    แต่ยังไม่เข้าใจว่าเปลี่ยนอย่างไร  อีกประเภทหนึ่งคืออย่างไรก็ไม่ยอมเข้าใจ เพราะไม่อยากให้เปลี่ยนแปลง  ซึ่งก็เป็นธรรมดา  เพราะฉะนั้นการเปลี่ยนแปลงทุกครั้งก็ต้องยอมรับว่าอาจจะต้องถูกด่า   ถูกว่าบ้าง    ถ้าเราไปสนใจกบคำด่า คำว่าจนไม่กล้าที่จะเปลี่ยนแปลงมันก็จะเป็นอย่างนี้

                                วันนี้ก็เลยจะขอเล่าอะไรให้ฟังหลายอย่าง ก่อนอื่นต้องขอขอบคุณท่านรัฐมนตรีสุวัจน์ฯ ต้องยอมรับว่างานคุ้มครองผู้บริโภคนั้น   ถ้าคนทำงานเป็นแล้วจะมีอะไรให้ทำมากและเป็นประโยชน์ต่อประเทศและสังคมมาก แต่ถ้าทำงานไม่เป็นมันก็ไม่รู้ว่าจะทำอะไร  เหมือนกับคนที่เขาย้ายไปเป็นผู้อำนวยการกองวิจัยและวางแผน  บางคนมีความรู้สึกเหมือนถูกลงโทษ แต่ความจริงแล้วนั่นคือโอกาสในการสร้างปัญญาสร้างความรู้    ถ้าทำวิจัยเป็น    อันนี้มันขึ้นอยู่ที่วิธีการของคนในการที่จะหางานทำ   ซึ่งก็ต้องขอขอบคุณและชื่นชมที่ท่านรัฐมนตรีสุวัจน์ฯ ได้จัดงานนี้ขึ้นมา  งานนี้เป็นงานคุ้มครองผู้บริโภค   เราต้องเริ่มพูดเรื่องคุ้มครองผู้บริโภค เป็นค่า  Commercial  ในการรับประทานอาหารในวันนี้

                                การเป็นนักธุรกิจนั้น  เรามีลูกค้าเป็น Customer  คนที่มีธุรกิจที่มี Customer มาก ๆ  รับรองเลยว่าไม่แพ้นักการเมือง  วิธีมองนั้นไม่แพ้นักการเมือง  ถ้านักการเมืองไม่รักประชาชนก็เป็นนักการเมืองที่ดีไม่ได้  ธุรกิจถ้าไม่รักลูกค้า ไม่รักษาลูกค้าของตัวเอง ธุรกิจก็เติบโตยาก  เพราะฉะนั้นคำว่าคุ้มครองผู้บริโภคนั้นแทบจะไม่ต้องมีเลย  ถ้ามีนักธุรกิจที่รับผิดชอบจะรักลูกค้าของตัวเอง  ผมจะเรียนอย่างนี้ว่ากำลังมีการเปลี่ยนแปลงเล็ก ๆ น้อย ๆ แต่มีจุดนิดเดียวที่ทำให้เกิดความแตกต่างของความสำเร็จในธุรกิจ หลักคือว่าถ้านักธุรกิจบางครั้งเห็นแก่ลาภอันใกล้ เสียสละไม่เป็น คิดยาวไม่เป็น คนคิดสั้นจะสั้น คนคิดยาวจะยาว  หวังลาภอันใกล้รับรองเลยว่าไปไม่โตหรอกพวกนี้   แต่ถ้ายอมอดทน   คิดอะไร ยาว ๆ   แล้วคนนั้นจะโต  เพราะฉะนั้นการที่ท่านจะรับผิดชอบต่อลูกค้านั้น  บางทีต้องยอมรับว่าต้องเสียสละก่อน ต้องอดทนก่อนแล้วจะได้ในระยะยาว    แต่ถ้าอดทนไม่ได้คิดแต่จะโกยในตอนแรก ไปเร็ว   เพราะว่าการแข่งขันนั้นมีขึ้นตลอดเวลา มาในรูปแบบต่าง ๆ ตลอดเวลา  แต่การรักษาฐานลูกค้านั้นเป็นหัวใจสำคัญ ถ้าฐานแข็งแล้วก็จะปากต่อปาก  ก็จะบอกกันต่อ ๆ  ไป   เพราะฉะนั้นก็เป็นเรื่องที่เราจะต้องรักษาลูกค้า รักษาลูกค้าก็คือจะต้องมี  ethics (หลักจรรยา)  ในการทำมาหากิน  จะต้องคิดอย่างไรให้ลูกค้าพึงพอใจ และก็ต้องให้พึงพอใจในระยะยาวและถาวร  ทำอย่างไรให้เราอยู่ข้างเดียวกับลูกค้า  เราต้องคิดเหมือนกับว่าเอาใจเราไปเป็นลูกค้า   แต่ถ้าเมื่อไรเอาใจไปเป็นพ่อค้าแล้วรับรองเลยว่าซักพักเดียวลูกค้าหมด  แต่ถ้าเราเอาใจเป็นลูกค้า ลูกค้าควรจะได้บริการที่ดีอะไรจากเราบ้าง  สินค้าต้องดีแค่ไหน  ปลอดภัยแค่ไหน  นั่นล่ะคือหัวใจ ทฤษฎีนี้เขาเรียกว่า  Outside in approach เมื่อก่อนเราเป็น  Inside out approach คือเราคิดเอง อยากจะทำโรงงานอุตสาหกรรมก็เลยคิดว่าจะออกแบบอย่างนี้    ผมจะทำอย่างนี้ แล้วผมจะตั้งราคาขายเท่านี้ ถ้าเป็นสมัยนี้เจ๊ง สมัยนี้ต้องไปดูว่าลูกค้าชอบอะไรและแบบไหนถูกใจ  ราคาเท่าไรที่เขาจะสามารถซื้อได้  แล้วค่อยมาวางแผนให้เป็นไปตามนั้น แล้วจะขายได้  แต่ถ้าเมื่อไรบอกว่าขายเท่านี้ผมไม่ขายหรอก  ขาดทุน  แสดงว่าคุณไม่พยายามหาทางไปสู่ประสิทธิภาพ เพื่อให้การขายตามราคาที่ลูกค้าสามารถซื้อได้  (afford)  และแข่งขันได้ในธุรกิจเดียวกัน    แล้วก็ออกแบบให้ลูกค้าชอบและพึงพอใจ    ถ้าทำตรงนี้ไม่ได้ก็เสร็จ  เสร็จเลย  วันนี้เป็นเรื่อง Outside in approach  ท่านยิ่งมีลูกค้ามากเท่าไรท่านต้องมีวิธีคิดเหมือนนักการเมืองที่ดี  ท่านพุทธทาสบอกว่านักการเมืองที่ดีต้องเป็นนักการเมืองที่รักประชาชน พ่อค้าที่ดีต้องเป็นพ่อค้าที่รักลูกค้า ถ้าท่านไม่รักลูกค้า   ท่านคิดแต่จะล้วงกระเป๋าลูกค้าอย่างเดียวแล้ว  อีกไม่นานลูกค้าก็หายแล้วจะเข็ด  และไม่กลับมาอีก  เพราะฉะนั้นวิธีที่ดีที่สุดก็คือว่าท่านต้องรับผิดชอบตัวเอง  เมื่อท่านรับผิดชอบตัวเองแล้ว สำนักงานคุ้มครองผู้บริโภคอาจจะเหลือแค่  3 คนก็พอ  เอาไว้ไล่จับผู้ที่ไม่รับผิดชอบ 

ขณะนี้ผมส่งคนไปจีนไปพูดเรื่องทำอย่างไรที่จะให้คนจีนมาเที่ยวเมืองไทยมาก ๆ  วันนี้   7 แสนคน  เราไม่พอใจ  เราอยากได้มากกว่านี้  จีนบอกว่า 2 – 3 ล้านคน  นิดเดียวถ้าจะไปเที่ยวเมืองไทยแต่เมื่อไรเมืองไทยจะจัดการกับร้านจเวลรี่ที่ปลอม และทัวร์ก็ชอบพาเขาไปซื้อร้านจิวเวลรี่ปลอม  นั่นคือตัวอย่างอันหนึ่งของความไม่รับผิดชอบ  ซึ่งเสียหายต่อประเทศชาติด้วย  พวกประเภทนี้ถ้าผมจับได้แล้วไม่มีเลี้ยง  ผมโกรธมากเลยใน 2 – 3 เรื่อง  เรื่องที่ 1 ที่โกรธมากก็คือทำให้ชื่อเสียงประเทศชาติป่นปี้ เพราะความเห็นแก่ตัวเล็ก ๆ น้อย ๆ โกรธเรื่องที่  2  ก็คือ  พวกโกงคนจน  เพราะคนจนนั้นแย่อยู่แล้วยังจะไปทำร้ายเขาอีก  ประเภทที่  3  คือ พวกหากินกับยาเสพติด พวกนี้ผมโกรธจริง ๆ  แล้วพูดกันไม่รู้เรื่องแน่นอน 

                                วันนี้  รัฐบาลได้ปรับนโยบาย  คือผมมานั่งดูตัวเลขงบประมาณแผ่นดิน  ซึ่งขนาดเป็นหนี้แล้วยังแค่  20% ของ  GDP  เท่านั้นเอง  80%  ที่เหลือเป็นของภาคธุรกิจเอกชนและภาคประชาชน  เพราะฉะนั้น  รัฐบาลจะไปคิดลงทุนแทนประชาชน  จะคิดเอาเงินไปอัดฉีด  ได้ผลนิดเดียวไม่มาก  แต่ว่าถ้ารัฐบาลใช้สมองใช้พลังร่วมกับภาคประชาชน  ภาคเอกชน  มาหาทางขจัดอุปสรรคให้เอกชนทำมาหากินให้คล่อง ให้สะดวก  แล้วมีอะไรเป็นอุปสรรคไม่ว่าจะเป็นอุปสรรคกับต่างประเทศ  ไปเจรจา ไปต่อรอง ให้เขาเข้มแข็ง ตรงนั้นต่างหากที่ทำให้  GDP  โต  เพราะเฟืองภาคนั้นมันใหญ่กว่าเฟืองภาครัฐ แต่เราไปเข้าใจในทฤษฎีเศรษฐศาสตร์เก่า ๆ  ไปมองว่าเฟืองภาครัฐมันใหญ่เหลือเกิน สมัยก่อนนั้นใช่ สมัยก่อนเอกชนยังไม่ใหญ่ขนาดนี้  วันนี้ท่านรู้ไหมว่าเอกชนบริษัทเดียวในอเมริกานั้นมีมูลค่าการตลาดใหญ่กว่า  GDP  ของประเทศไทยอีก  น่ากลัว  เพราะฉะนั้นวันนี้ภาครัฐจะต้องมีหน้าที่ทำให้เอกชนรวย  ถ้าเอกชนรวยรัฐต้องขอบคุณ เพราะรัฐจะรวยกว่า   เพราะรายได้ที่รัฐจะพึงได้จากบริษัทเอกชนนั้น   มีมากกว่าผู้ถือหุ้นที่จะได้รับ   ท่านคิดง่าย ๆ  สมมุติมีบริษัท  ๆ หนึ่งมียอดขายหมื่นล้านบาท  กำไรหรือขาดทุนไม่รู้   แต่รัฐบาลเอามาแล้ว 700  ล้านบาท  นั่นคือภาษีมูลค่าเพิ่ม  700 ล้านบาท  แล้วยังมีภาษีเงินได้บุคคลธรรมดาอีก  เกิดบริษัทมีกำไรปันผล  รัฐบาลก็เก็บภาษีปันผล  15%  ปันผลสำเร็จยังมีเงินเหลือเอาไปฝากธนาคารก็เก็บภาษีเงินออมอีก  ภาษีดอกเบี้ยเงินออม    นี่คือสิ่งที่รัฐบาลเก็บภาษีเป็นขั้นเป็นตอนหมด     เบ็ดเสร็จแล้วได้มากกว่าผู้ถือหุ้นอีก เพราะฉะนั้นรัฐบาลมีหน้าที่ทำให้เอกชนประสบผลสำเร็จทุกคน  ผมจึงได้จัดทุกวันศุกร์ช่วงบ่ายให้เอกชนไปรวมตัวกันเป็นส่วน ๆ  ก่อนอื่นต้องไปเถียงกันให้ตกผลึกก่อนว่าอยากให้รัฐบาลแก้ปัญหาเรื่องอะไร อะไรที่รัฐบาลทำมากไป  อะไรที่รัฐบาลทำน้อยไป อะไรที่เป็นอุปสรรคอยู่ก็ให้บอกกันจะแก้ให้  ผมให้ทุกวันศุกร์  แต่เวลานี้หายไปหลายศุกร์แล้ว   ซึ่งภาคเอกชนไม่พร้อมเองไม่ใช่รัฐบาล   ผมให้เวลาเลยว่าอาทิตย์ละ  2 ชั่วโมง  โดยผมนั่งเป็นประธานเองเลย นี่คือสิ่งที่รัฐบาลนี้ต้องการใช้งบประมาณที่มีอยู่อย่างมีประสิทธิภาพ  นโยบายที่ผ่านมานั้นเป็นนโยบายที่รัฐบาลแก้ปัญหาที่พื้นฐาน   โดยเฉพาะอย่างยิ่งคนจน    ยกตัวอย่างง่าย ๆ ว่า เราเข้าใจผิดในอดีต  และวันนี้เราต้องกลับวิธีคิด  ท่านคิดง่าย ๆ  ว่าวันนี้ถ้าบริษัทไหนไม่มีเงินทุนหมุนเวียนแล้วจะโตไหม  ไม่โต    ถ้าทุนหมุนเวียนยิ่งมากก็ยิ่งโตเร็ว  บอกคุณเจริญฯ ไม่ให้กู้สิ   คุณเจริญฯ ก็ขยายธุรกิจไม่ได้ จะขยายด้วยเงินตัวเอง  เอาที่ที่บ้านไปจำนอง  ก็ไม่พอหรอก  ไม่พอที่จะขยายให้ใหญ่ขนาดนี้  เพราะฉะนั้นการขยายใหญ่นั่นคือโอกาสในการเข้าหาแหล่งทุน  แล้วการที่จะทำอย่างไรให้น่าเชื่อถือ    แล้วเอากระดาษเปลี่ยนเป็นเงินให้ได้มากที่สุด   วันก่อนผมนั่งรับประทานข้าวกับประธานาธิบดี คลินตัน   ท่านเล่าให้ผมฟังบอกว่าท่านพบกับนายเฮอนันโด ดีโซโต  อดีตรัฐมนตรีคลังของประเทศเปรู  เขาเขียนหนังสือเรื่อง  “ The Misty of capital : Why capitalism Triumph in the west and fail else where”   ก็พบว่าสิ่งหนึ่งที่เป็นปัญหาก็คือคนจนในประเทศที่กำลังพัฒนาทั้งหลายไม่มีปัญญาเข้าหาแหล่งทุน  สินทรัพย์ของคนจนมีก็ไม่สามารถทำเป็น  Collateral  ได้  ได้มีการวิเคราะห์สินทรัพย์ของประเทศอียิปต์แล้วพบว่าสินทรัพย์ของคนจนอย่างเดียว  รวมกันแล้วมีมูลค่าประมาณ 55 เท่า  ของมูลค่าของเงินลงทุนจากต่างประเทศที่เข้าสู่ประเทศอียิปต์   ซึ่งนับเงินค่าลงทุนในการขุดคลองสุเอชด้วย  เพราะฉะนั้นถ้าเราสามารถให้คนจนสามารถนำสินทรัพย์มาเป็น  Collateral  ได้  คนจนก็จะมีโอกาสสร้างชีวิตกับตัวเอง ภาคธุรกิจก็เช่นกัน  ธุรกิจเล็ก ๆ ห้องแถว  ธุรกิจเช่าแผงอยู่ที่จตุจักร  สิทธิของแผงไม่สามารถนำมาเป็น Collateral  ได้ เขาก็อยู่ในแผงเดียวตลอดชีวิต  ถ้าเมื่อไรเขาสามารถนำมา Collateral  ได้ เขาก็ขยายจาก 1 แผง เป็น 2 แผง เป็น 3 แผง แล้วก็ขึ้นตึก จากขึ้นตึกแล้วถ้า

ทำมาหากินถูกต้อง อดทน เขาก็อาจจะมีตึกใหญ่เป็นของตัวเองก็ได้ หรืออาจจะมี Tower ให้ดีที่สุด ทุกอย่างต้องสร้าง  แต่โอกาสต่างหากในการให้กับคน

                                เพราะฉะนั้น วันนี้ภาคธุรกิจ รัฐบาลนี้พยายามจะสร้างผู้ประกอบการรุ่นใหม่ ๆ ให้เกิดขึ้นเพื่อให้ผู้ประกอบการรุ่นใหม่ ๆ   นั้น   คือจริง ๆ  แล้วระบบทุนนิยมนั้นมันเป็นระบบที่เกื้อกูลกันแล้วก็กัดกันในตัว เพราะฉะนั้นธุรกิจนั้นห้ามถือกันเป็นศัตรู บางทีต้องเป็น  Customer   และเป็น   Competitor  บางทีเป็น  Competitor  และเป็น  Partner  ได้ทั้งนั้น   เพราะฉะนั้นธุรกิจนั้นสามารถเปลี่ยนมิติได้ตลอดเวลา  เพราะฉะนั้นคนไทยชอบเอาเรื่อง  พอเขาแข่งขันหน่อยเดียวก็นึกว่าเขาเป็นศัตรู ผิดนะครับ  คิดไม่ได้เลยธุรกิจนั้นเป็นศัตรูกันไม่ได้  วันนี้ยิ่งแข่งกันตลาดยิ่ง  Healthty  ยิ่งแข่งยิ่งดีเพราะว่ามันขยายตลาด

                                ผมอาจจะพูดไม่ประติดประต่อนะครับ   เพราะไม่ได้เตรียมตัวมา  ไม่ค่อยมีเวลาเลยก็ขอพูดแบบความรู้สึกสบาย ๆ ใจ ที่เจอเพื่อนนักธุรกิจทั้งหลาย ก็เลยขอพูดไปเรื่อย ๆ แล้วกัน ถ้าง่วงนอนเมื่อไรก็ทำท่าให้ผมเห็นผมจะได้เลิกพูด   เมื่อวันก่อนมีข่าวข่าวหนึ่ง   GE  capital   ไปเช่าคีออสของรถไฟฟ้า ธนายงเพื่อบริการ  Personal  loan ซึ่ง GE ไปเห็น People Bank  ที่ธนาคารออมสินปล่อยกู้ให้คนงานแล้วกำไรงาม หนี้เสียมีแค่ 1% ใน 1 ปี เพราะฉะนั้นยอดเงินกู้ที่ปล่อยไปทั้งหมด 4,600 ล้านบาท ปรากฏว่า 1 ปีที่ผ่านมา  ผ่อนชำระมาแล้ว 2,100 ล้านบาท  เหลือ Outstanding loan แค่ 2,500 ล้านบาท แต่มีคนที่เป็นสมาชิกรอกู้ฝากไว้อีก   1,200  ล้านบาท   เบ็ดเสร็จแล้วแสดงว่าธนาคารออมสินควักไปแค่  1,300 ล้านบาท  ไม่รู้กำไรเท่าไร  เพราะฉะนั้น  GE capital  มองเห็นแล้ว เห็นไหมว่าตลาดเริ่มเปิด  Personal Loan เกิดขึ้น  ก็จะให้กู้ในระดับสูงขึ้นมาอีกหน่อย อาจจะให้มากขึ้น  เพราะฉะนั้นธนาคารทุกธนาคารก็ต้องปรับตัว สิ่งที่เกิดขึ้นวันนี้เร็วมาก เพราะฉะนั้นวันนี้ใครไปนั่งทำวิจัยกัน  ผมนั่งอ่านแล้วผมขำ  เพราะบังเอิญผมเป็นอาจารย์สอนวิชาวิจัย    ผมเห็นงานวิจัยของบางธนาคารที่มานั่งพูดทุกวันแล้วผมว่าน่าจะวิจัยตัวเอง ว่าถึงเวลาที่จะต้องปรับเปลี่ยนอะไรบ้าง   ปีเตอร์   ดักส์เกอร์   ได้เขียนบทความอันหนึ่งหัวข้อเรื่องว่า “Innovation or  Die”  คือถ้าท่านไม่เปลี่ยน  ถ้าท่านไม่มีแนวคิดใหม่ ๆ ไม่มีความคิดสร้างสรรค์ ก็เสร็จ เพราะว่าถ้าจะเดินตามรอยคนอื่นก็ต้องแตกต่างเพราะฉะนั้นธนาคารจะต้องมี  “Innovation  or  Die”  คือถ้าท่านไม่เปลี่ยน ถ้าท่านไม่มีแนวคิดใหม่ ๆ  ไม่มีความคิดสร้างสรรค์ ก็เสร็จ  เพราะว่าถ้าจะเดินตามรอยคนอื่นก็ต้องแตกต่าง เพราะฉะนั้นธนาคารจะต้องมี Innovation มี  Creative  ใหม่ ๆ   ไม่งั้นจะอยู่แบบเดิมไม่ได้   สังเกตุดูของฝรั่งเขาปรับตลาด  ทุกธุรกิจต้องปรับตัว

ผมจะเล่าให้ฟังว่าประเทศไทยกำลังจะทำอะไรบ้าง ท่านจะได้เตรียมตัว คือ เมื่อเร็ว ๆ นี้ท่านคงจะเห็นข่าวเรื่อง  ACD หรือ ASIA Cooperation Dialogue  เรื่องนี้เกิดจากการที่ผมได้ไปพบกับท่านนายกฯ จู  หลง  จี   ก่อนที่ผมจะเข้ามาเป็นรัฐบาล   ตอนนั้นเดือนพฤศจิกายน ปี 2000  ผมได้รับเชิญจากสถาบันต่างประเทศของจีนให้ไปเยือนจีน   ซึ่งโปรแกรมนั้นไม่มีพบท่านนายกฯ จู หลง จี  ผมบอกว่าถ้าผมได้เข้าพบนายกฯ จู หลง จี แล้วผมจะไป ถ้าไม่ได้พบผมก็ไม่ไป  ตอนนั้นจีนกำลังเนื้อหอม แขกเข้าพบมากจึงมีเวลาให้แค่ 15 นาที   ผมก็ได้ไปพบท่านตอนประมาณ  11.30 น. เพราะ 11.45 น.  ท่านจะออกไปรับประทานอาหาร   ปรากฏว่าท่านคุยกับผม  45  นาที   ผมคุยกับท่าน   2 เรื่อง  เรื่องแรกผมคุยเรื่องทฤษฎี ผมเรียกว่า One – Third Theory หรือทฤษฎีเศษหนึ่งส่วนสาม หรือหมายถึงสามส่วน คือส่วนที่หนึ่งผู้ผลิตได้ ส่วนที่สองคือผู้ที่เป็นเจ้าของทรัพย์สินทางปัญญา  หรือเจ้าของ   Marketting   Network  เป็นผู้ได้ไป  ส่วนที่สามคือคนที่เอา 2 ข่าวไปสร้าง Story ใหม่ แล้วเข้าตลาดหลักทรัพย์ หรือขายอนาคตของเรื่องราวนี้ได้อีกส่วนหนึ่ง   สรุปผู้ผลิตได้นิดเดียว โดยเฉพาะอย่างยิ่งผู้ผลิตในเอเชียทำงานแทบตายได้นิดเดียว หลังจากนั้น สามสี่อาทิตย์จำไม่ได้   ท่านนายกฯ  จู หลง จี  ก็มาที่สิงคโปร์   มากล่าวสุนทรพจน์ที่สิงคโปร์   ท่านบอกว่ารองเท้าไนกี้    ราคาขาย  ที่อเมริกา 120  เหรียญ   จีนเป็นผู้ผลิตส่งไปให้ ราคา  20 เหรียญ   โดยที่จีนซื้อวัตถุดิบจากญี่ปุ่น18 เหรียญ  จีนเหลือ 2 เหรียญ แล้วผมก็เลยพูดต่อจากเรื่องนี้อีกเรื่องหนึ่งก็คือบอกว่า   เกมการแข่งขันทั้งหลาย  คนที่ Set Rules  จะได้เปรียบการแข่งขัน  คนที่เล่นเกมกติกาของคนอื่น มักจะเสียเปรียบการแข่งขัน ทฤษฎีบอกว่าผู้ชนะคือผู้คิดเกมใหม่  เพราะฉะนั้นผมก็เลยมีความรู้สึกว่าเอเชียนี่แข่งทีไรแพ้ทุกรอบ เพราะฉะนั้นเอเชียต้องมีเกมของตัวเองบ้าง   แพ้รอบ   ชนะรอบ เจ๊าไม่เป็นไร   ผมก็มองย้อนประวัติศาสตร์เอเชียไปว่า   ในอดีตเราเคยเฟื่องฟู    แต่วันนี้ทำไมแย่ เรามีวัฒนธรรม   เรามีประวัติศาสตร์ เรามีประชากรเป็นพื้นฐานอยู่เกินครึ่งหนึ่งของโลก ประชากรโลกมี 6,054 ล้านคน  17 ประเทศที่มาประชุมเมื่อวานนี้ รวมกันแล้ว 3,254 ล้านคน แค่ 17 ประเทศนี่ก็เกินครึ่งหนึ่งแล้วยังไม่ครบเอเชียเท่าไร 17 ประเทศนี่เมื่อรวมเงินทุนสำรองแล้ว เงินทุนสำรองรวมกันหนึ่งล้านล้านดอลล่าร์สหรัฐ  ในขณะที่ยุโรปมีเงินทุนสำรองรวมกัน  4  แสน  4  หมื่นล้านดอลลาร์สหรัฐ   สรุปแล้วเงินทุนสำรองของเอเชียมีประมาณครึ่งหนึ่งของเงินทุนสำรองของโลก  เรามีทุนสำรอง เรามีฐานประชากร  เรามีประวัติศาสตร์  เรามี  aesthetic skill  ของคน แต่ว่าเรากำลังแพ้การแข่งขันในเศรษฐกิจโลกโดยตลอดกาล ต้องถามว่า Something Wrong  กับเอเชียหรือยัง ถึงเวลาที่เอเชียจะต้องมาหันหน้าเข้าหากันแล้ววางยุทธศาสตร์ร่วมกันหรือยัง  ผมใช้คำว่า Challenge   ACD เป็น  challenge  ของประเทศในเอเชีย  แต่ไม่ได้เป็น challenge  ต่อประเทศนอกเอเชีย คือประเทศในเอเชียต้องสร้างความแข็งแกร่งให้ตัวเอง แต่จะเป็นโอกาสของประเทศนอกเอเชีย เพราะว่าเมื่อเอเชียเข้มแข็งก็แสดงว่าคนเอเชียจะหายจนมากขึ้น  มีฐานะดีขึ้น ก็แสดงว่าจะมีตลาดที่ใหญ่ขึ้นกับของสินค้านอกเอเชีย   วันนี้สมมติว่ารถเบนซ์ขายได้ 1  ล้านคัน   ถ้าคนเอเชียมีฐานะดีขึ้น คนจีนเป็น  Middle – class   UP – Middle – upper    มากขึ้นก็จะขายได้มากขึ้น   สินค้าไฮเทคจากตะวันตกทั้งหลายเดิมขายได้แค่นี้     ต่อไปก็ต้องขายได้มากขึ้น เพราะว่าตลาดเอเชีย  Measure ขึ้น นี่คือสิ่งที่ผมกำลังเรียกร้องว่าเอเชียต้องมาวางยุทธศาสตร์ร่วมกัน สมมุติว่ายุทธศาสตร์เรื่องใดเรื่องหนึ่ง สมมุติว่าเอเชียมี 27 – 28 ประเทศก็อาจจะเรื่องนี้คุยกัน 15 ประเทศ เรื่องนี้ 12 ประเทศ ซ้ำบ้าง เรื่องนี้ 9 ประเทศ แล้วแต่เรื่อง   แต่ยุทธศาสตร์เหล่านี้ต้องคิดร่วมกัน และต้องเคลียร์อุปสรรคในการจะร่วมกันเหล่านั้นให้ได้ นี่คือหัวใจของการที่จะร่วมมือกัน

เปรียบเสมือนธนาคารออมสิน  ซึ่งสมัยก่อนไปรับเงินฝากจากชนบท ผมยังจำได้ พอเดือนเมษายน  ผมต้องไปเปิดกระปุกออมสินเพื่อฝากทุกเมษายน แล้วก็ได้กระปุกใหม่มา พอถึงเวลา 1 ปีก็ไปเปิดกระปุกฝากเงินน้อยนิดของชนบทถูกนำเข้ามาในกรุงฯ   วันนี้ถ้าเราไม่ย้อนกลับเอาเงินจากในกรุงฯ  ไปให้คนในชนบทซึ่งเปรียบเสมือนคนหิวน้ำ จึงต้องนำน้ำไปให้เขา เมื่อเขามีโอกาส เขาโต เมื่อเขาโตเขาก็คือฐานลูกค้าของท่าน   แต่วันนี้ถ้าเขาไม่โตลูกค้าท่านก็ขายของไม่ได้   เพราะฉะนั้นวันนี้ต้องสร้างให้ทุกคนแข็งแรง  ซึ่งเปรียบเสมือนเซลล์   เราต้องสร้างให้ทุกเซลล์แข็งแรง   วันนี้ถ้าเซลล์คนไทยแข็งแรง  เซลล์ประเทศในเอเชียแข็งแรง โลกก็จะแข็งแรงขึ้น  เพราะเอเชียมีอยู่ครึ่งโลก เพราะฉะนั้นวันนี้ต้องทำร่วมกัน  เหมือนกัน   เงินทุนสำรองของเอเชียซึ่งมีเกินครึ่งหนึ่งของโลก  เปลี่ยนเป็นดอลล่าร์สหรัฐแล้วนำไปฝากอยู่ข้างนอก  แล้วเงินเหล่านี้เปรียบเสมือนเงินออมสินที่มาไว้ในกรุงเทพฯ   ใช้จ่ายที่กรุงเทพฯ   แล้วทางโน้นไม่ค่อยมีใช้  จะกู้แต่ละอย่างมันยากเย็นเหลือเกิน   เหมือนกับพวกเราที่จะกู้แต่ละทีมันยากเย็นเหลือเกิน เราก็กู้เงินของเราเองนั่นล่ะ  ภาษาธนาคารเรียกว่า ฟิกส์ ค้ำ นักธุรกิจรู้จักกันดี ฟิกส์ ค้ำ ก็คือว่าเอาเงินของเราไปฝาก  แล้วก็เอากลับมากู้   ฤกษ์งามยามดีบอกว่าไม่น่าเชื่อถือแล้ว เครดิต  เรตติ้ง บอกว่าไม่น่าเชื่อถือแล้วก็หอบเงินเรากลับแล้วเราก็ล้ม  ถึงเวลาที่เราจะต้องมาสร้างกติกาใหม่ ให้เกิดความเข้มแข็งของเอเชีย วันนี้คือสิ่งที่ผมได้เสนอ  ผู้นำประเทศหลายประเทศบอกกับรัฐมนตรีให้มาบอกผมว่าสนับสนุนเต็มที่  แล้วบอกกับรัฐมนตรีให้บอกว่าถ้านายกฯ  ไทยเห็นว่าจะเอาทางไหนก็ให้สนับสนุน  เพราะเขาพอใจว่าสิ่งเหล่านี้เป็นสิ่งที่เขาเรียกว่า  Long over due  เป็นสิ่งที่ทุกคนคิดมานาน คิดมาตั้งแต่สมัยเนรู  แต่คิดแล้วไม่มีใครทำ  เมื่อไม่มีใครกล้าทำ  ก็เลยทำให้  สิ่งเหล่านี้เกิดขึ้นไม่ได้  ทำไมถึงไม่กล้าทำ ประเทศใหญ่เสนอก็ถือว่าประเทศเล็กแล้วกลัวว่าจะไปครอบงำ ประเทศเล็กก็ไม่มีใครกล้าเสนอ  ของเราบังเอิญมันไม่เล็กและไม่ใหญ่ ผมก็เลยเสนอ

ผมเริ่มพูดเป็นเรื่องเป็นราวครั้งแรกเมื่อเดือนพฤษภาคม   เมื่อครั้งที่ผมไปพูดในรายการของ    Fortune Global Forum   ที่ฮ่องกง   ผมได้พูดเรียกร้องให้เอเชียหันหน้าเข้าหากัน เพราะไม่เช่นนั้นเอเชียจะไปตัดราคากันในตลาดโลก  และในที่สุดเกษตรกรจะขายสินค้าไม่ได้ราคา  กรรมกรเรียกร้องค่าแรงงานไม่ได้เพราะเถ้าแก่ยังเอาตัวไม่รอด  วันนี้เรากำลังเจอแล้ว  ส่งออกเพิ่มขึ้น 15% แต่ราคาลดลง 5% แสดงว่าไป – กลับ 20 กว่าเปอร์เซ็นต์ เราจะแข่งกันได้อีกสักกี่น้ำ  พอแข่งไม่ได้ก็ต้องมาลดค่าเงินอีก ถามว่าเราลดมากี่รอบแล้ว และเมื่อลดแล้วชื่นใจเดี๋ยวเดียว เพราะเขาตั้งหลักเป็นดอลล่าร์เทอมยังไม่ได้    แต่พอเขาตั้งหลักได้เขาเป็นดอลล่าร์ลดลงมา ง่าย ๆ ราคาข้าว 5 ปีที่แล้วกับปีนี้ เกือบครึ่งหนึ่งในดอลล่าร์  ในบาทอาจจะรู้สึกเท่าเดิม แต่ซื้อปุ๋ย ซื้อยาฆ่าแมลงเป็นดอลล่าร์ นี่คือสิ่งที่เราเจอกันครั้งแล้วครั้งเล่า  นี่คือที่ผมพยายามเรียกร้องว่าจะต้องให้เอเชียหันหน้ามาร่วมกัน  เรื่องนี้ผมได้อธิบายให้ประธานาธิบดี บุช ฟัง ว่าสินค้าตะวันตกนั้นเป็นสินค้าที่มีระดับของเทคโนโลยีที่สูงกว่า  ขายราคาแพงกว่า   ถ้าเมื่อไรที่คนเอเชียไม่มีเงินก็ซื้อได้จำนวนจำกัด แต่ถ้ามีเงินก็จะสามารถซื้อได้มากขึ้น เหมือนกันกับปิรามิด ซึ่งมีเป็นชั้น ๆ  พอราคามันทะลุชั้นนี้ฐานต่อไปมันใหญ่กว่า ทะลุอีกชั้นหนึ่งก็ใหญ่กว่า   เพราะฐานล่างมันใหญ่กว่าฐานบน เพราะฉะนั้นวันนี้ถ้าเอเชียแข็งแรงขึ้น สินค้าต่าง ๆ ก็จะขายได้มากขึ้น  เป็นเรื่องที่ทุกคนต้องถือว่านี่คือสิ่งที่จะทำให้ทั้งโลกดีขึ้น และวันนี้ทุกประเทศอยากจะเข้ามาร่วม รวมทั้งประเทศนอกเอเชียแต่ถือว่าตัวเองเป็นส่วนหนึ่งของเอเชีย   ได้แก่รัสเซีย  ออสเตรเลีย  และนิวซีแลนด์ ขอเข้าร่วม เพราะฉะนั้น ต่อจากนี้ไปอีก 12 เดือน ประเทศไทยคงจะต้องทำงานหนักเพื่อประสานเรื่องนี้ต่อไป

                                วันนี้รัฐบาลกำลังอยู่ในระหว่างการเจรจาในรายละเอียดของการทำเขตการค้าเสรีร่วมกับประเทศ จีน อินเดีย ญี่ปุ่น  ออสเตรเลีย บาเรน มีคนถามว่า บาเรน มีคนอยู่ 690,000 คน ผมไปเจรจาอะไร  บาเรนเขามีสัญญาในประเทศกลุ่มความร่วมมือ 6 ประเทศ ก็มี ซาอุดิอาระเบีย โอมาน การ์ตา สาธารณรัฐอาหรับเอมิเรต และคูเวต  ถ้าเรามีสัญญา STA กับบาเรนภายในปีนี้   ปีหน้าก็สามารถนำสินค้าขายได้ทั้ง 6 ประเทศ  โดยไม่ต้องเสียภาษีเช่นกัน  ก็เลยจะเซ็นสัญญาให้ได้ภายในตุลาคมนี้ นั่นคือบาเรน ที่ประเทศอื่น จีน  อินเดีย  คนก็ตกใจว่าเสียเปรียบ  ถ้าคิดอย่างนี้ไม่ใช่นักธุรกิจ นักธุรกิจต้องคิดเป็น คิดอย่างนี้แสดงว่าเป็นนักธุรกิจที่คิดไม่เป็น ไม่ต้องมีอะไรมากคิดง่าย  ๆ  เราใช้คน 63  ล้านคนเป็นคนผลิต  เพื่อให้คน 1,300 ล้านคนเป็นตลาด จีนใช้คน 1,300 ล้านคนผลิต เพื่อให้คน 63 ล้านคนเป็นการตลาด  ยกตัวอย่างอาหารแล้วกัน เรามี 63 ล้านท้อง กินอย่างไรก็กินได้แค่ 63 ล้านท้อง แต่ของเราผลิตไปเขากินได้ 1,300 ล้านท้อง ผลิตอย่างไรก็ผลิตไม่ไหว แต่แน่นอนเราจะเริ่มเป็น Sector  สินค้าตัวไหนเราไม่มีปัญหา  เขาไม่มีปัญหา  เริ่มก่อนเลย  ไม่เช่นนั้นถ้ารอสินค้าทุกตัว 10 ปีก็ไม่เสร็จ เพราะฉะนั้นผมจึงขอท่านนายกฯ จู หลง จี ว่าระหว่างท่านกับผมต้องทำให้จบ   อย่างน้อย ๆ ต้องเริ่มวันนี้ แล้วพอวันข้างหน้าเรามีสินค้าตัวไหนจะเพิ่มค่อยเพิ่ม แต่วันนี้อะไรเริ่มก่อนได้ก็ให้เริ่ม เอาอย่างเดียวก่อนก็ได้แต่ต้องเริ่ม เพราะต้องเป็นสัญลักษณ์ตรงนั้น แล้วถ้าเราเริ่มได้กับจีน เริ่มได้กับอินดีย ประเทศไทยจะเป็นฐานการผลิตเพื่อการส่งออกที่ใหญ่มาก  ถ้าไม่เช่นนั้นจากจีนหันมามองอาเซียน ไม่เจอไทย วันนี้จากจีนเข้ามามองเอเชีย เจอจีนแล้วต้องเจอไทย วันนี้ถึงเวลาที่ประเทศไทยต้องยก Profile ตัวเองขึ้นมา เราเพิ่งโดน IMF  สด ๆ ร้อน ๆ วันพรุ่งนี้ผมก็ต้องนั่งใช้หนี้ของรัฐบาลที่แล้ว 1.38 ล้านล้านบาท  ผิดพลาดจากการแก้ไขปัญหาสถาบันการเงิน  รวมกันแล้ว1.398980  ล้านล้านบาท ถ้าจำไม่ผิด  อันนี้  Assume  ว่าหุ้นของธนาคารทั้งหลายที่รับมาเป็นของรัฐ  รวมทั้งที่ปิดไปแล้วด้วย  เฉลี่ยแล้วราคาที่  book value ถ้าเกิดขายได้ไม่สูงกว่า book value ก็ยิ่งมากกว่านี้  ถ้าขายได้สูงกว่า book value  ก็อาจจะลดลงกว่านี้หน่อย   Assume ได้ว่าเท่ากับ book value จะต้องใช้หนี้ 1.398 ล้านล้านบาท  ก็จะใช้เวลาใช้หนี้ 5 แสนล้านแรกที่ออกพันธบัตรไปแล้ว 30 ปี  ส่วนอีกก้อนหนึ่ง 8 แสนกว่าล้าน   ใช้ 19 ปี นี่คือความผิดพลาด    แจ็ค เวลท์เขาบอกว่า   “Change before we are forced to change”   หมายความว่าต้องเปลี่ยนก่อนที่จะถูกบังคับให้เปลี่ยน ถ้าเมื่อไรถูกบังคับให้เปลี่ยนก็จะเปลี่ยนแบบจนมุม จวนตัวอย่างนี้แล้วก็จะเจ็บตัวอย่างนี้ คือถ้าเรารู้จัก  Monitor  ตัวเลขทั้งหลายเราจะรู้ความเปลี่ยนแปลงหมด จริง ๆ แล้วตัวเลขสามารถบอกอะไรได้มาก ๆ เลย   ผมเป็นคน  Sensitive  กับตัวเลขมาก  บังเอิญโชคดีตอนเป็นนักเรียนเตรียมทหาร  Top  คณิตศาสตร์ก็เลยชอบตัวเลขเป็นพิเศษ เห็นตัวเลขต้องดู   ต้องวิเคราะห์  วันนี้ผมดูตัวเลข  ไล่บี้ตัวเลขทุกเรื่อง แต่ตัวเลขอย่างเดียวก็ไม่พอ ต้องได้  Profile  อย่างวันนี้  ส่งออกนำเข้า  มีตัวเลข  ผมบอกว่าผมไม่พอใจต้องวิเคราะห์   ให้ได้มันถึงจะบอกว่าเราควรจะทำอะไรต่อไป  สินค้านำเข้า ทำอย่างไรถึงจะส่งเสริมการผลิตเพื่อทดแทนการนำเข้า Profile 

                                จีนส่งออกกับนำเข้าต่างกันหลายสิบเปอร์เซ็นต์  รู้สึกจะ 30-40 เปอร์เซ็นต์  ของเราสูสี  ลุ้น  หายใจไม่ทั่วท้อง  เดือนนี้ขาดดุลหรือได้ดุล  เดือนพฤษภาคมได้ดุล 400 กว่าล้านเหรียญ  ค่อยยังชั่ว  หลังจากเดือนเมษายนขาดดุลไป  ก็เป็นอะไรที่ต้องวิเคราะห์  บรรดานักธุรกิจทั้งหลาย  ถ้าท่านวิเคราะห์ balance sheets ของท่านไม่เป็น  ถ้าท่านดู Industry ของท่านไม่ได้ว่าเขาทำกันอย่างไร  ค่าใช้จ่ายของเขาเป็นอย่างไร  รายได้ของเขาและของท่านเป็นอย่างไร  ถ้าท่านเทียบไม่ได้  ท่านก็ไปแข่งขันไม่ได้  รู้แต่เราไม่รู้เขา  บางทีไม่รู้ทั้งเราและไม่รู้ทั้งเขาก็ยิ่งเสร็จ  มันต้องรู้ทั้งเราและรู้ทั้งเขา  วันนี้ประเทศไทยก็เช่นกัน  ผมต้องเข้าใจว่าตลาดของเราเป็นอย่างไร  คู่แข่งของเราเป็นอย่างไร ถ้าไม่เช่นนั้นเราจะไม่ทัน  วันนี้ทั้ง FTA และ ACD เชื่อว่าจะช่วยทำให้ประเทศไทยน่าลงทุนขึ้นมาก  แต่ว่าเราก็ยังมีอุปสรรคอีกมากมาย  ระบบราชการของเราก็ยังมีอุปสรรค  ระบบกีดกันทางการค้านับวันจะมากขึ้น  วันก่อนผมยังไปที่ EU ได้ไปนั่งรับประทานอาหารอยู่กับสมาชิกสภาผู้แทนราษฎรบรัสเซล  ก็ได้พูดเล่นกันว่าเวลาเราจะส่งไก่ไปขายเมืองนอก  เขาจะต้องดูว่าไก่นั้นมีขนาดกรงเท่าไร  เพราะเขาอยากให้ไก่มีความสุขก่อนตาย  เพราะฉะนั้นกรงต้องไม่เล็กเกินไป  นั่นคือระบบวิธีกีดกันทางการค้าโดยอ้างว่าไก่เสียสิทธิ  ผมก็เลยบอกว่า  เนื้อวัวเมืองไทยที่สั่งเข้ามาจากยุโรปนั้นเนื้อนุ่มอร่อยมาก  ผมชอบกิน  แต่ผมกำลังสงสัยอยู่ว่าวัวเหล่านี้ถูกปฏิเสธสิทธิในการออกกำลัง  เพราะว่าขังไว้ให้กินเบียร์แล้วนวดให้เนื้อนุ่ม  ถ้ามันวิ่งมากแล้วเนื้อมันเหนียว  เนื้อมันจึงนุ่มเหลือเกิน  ผมจึงคิดว่ามันน่าจะถูกปฏิเสธสิทธิในการออกกำลังกาย  ก็น่าจะต้องดูว่าสิทธิของเขาจะถูกละเมิดหรือไม่  ถ้าถูกละเมิดก็อาจจะนำเข้าประเทศไทยไม่ได้  คือวันนี้ถ้าเราไม่ทันเกมเราจะเสียหายมาก  เพราะของเรานั้นส่งออกกับนำเข้าเป็นคนละคนกัน  คนละองค์กรกัน  คนส่งออกก็ไปอ้อนวอนอย่าได้ตัด GSP เลย  อย่าได้กีดกันเลย  ส่วนคนนำเข้าก็ซื้อเอา ๆ อย่างนี้ตั้งรับทั้งปี  เมื่อไรจะสู้ได้  สไตล์ผมเป็นคนที่ไม่ชอบตั้งรับ  เวลาผมอยู่ในภาวะตั้งรับแล้วจะอึดอัด  ชอบรุก  เพราะฉะนั้นวันนี้เลยต้องทำเกมรุกหลายเรื่อง  แต่ทำเกมรุกในเศรษฐกิจของประเทศและระหว่างประเทศ  เหนื่อย  เพราะไปเจอเกมตั้งรับทางการเมืองในประเทศ  ทั้ง ๆ ที่มันไม่ควรจะเป็นแต่มันก็เป็น  ซึ่งเป็นเรื่องธรรมดาของระบอบประชาธิปไตย  แต่บังเอิญว่าประชาธิปไตยของเราแยกไม่ค่อยออกระหว่างอะไรเป็น National  Interest กับอะไรเป็นเรื่องของการเมืองแท้ ๆ  ที่ผมเคยเล่าให้ฟังว่ามีงานวิจัยจากมหาวิทยาลัยบอสตัน  ว่าความสำเร็จของระบบทุนนิยมนั้น  หัวใจของมันก็คือคำว่า  Nationalism หรือชาตินิยม  ต้องแยกให้ออกระหว่างคำว่าชาตินิยมกับคลั่งชาติ  ชาตินิยมนั้นจะยึดประโยชน์ของชาติเป็นหลัก  ไม่ได้หมายความว่าจะไม่คบกับใคร  แต่ว่าผลประโยชน์ของชาติเป็นที่ตั้ง  การลงทุนจากต่างประเทศเป็นสิ่งที่ดี  และก็ถือว่าเขามาช่วยงานช่วยลงทุน  อันนั้นก็เป็นประโยชน์ต่อชาติ  ไม่ใช่ไปกีดกัน  คนละเรื่องกัน  ทำไมประเทศที่ประสบความสำเร็จทางเศรษฐกิจซึ่งได้แก่ อังกฤษ  อเมริกา  ญี่ปุ่น  ฝรั่งเศส  เยอรมัน  จึงประสบความสำเร็จมาก  ซึ่งเขาได้วิเคราะห์มาแล้วว่าเพราะประเทศเหล่านี้มี Nationalism สูง  แต่ประเทศอื่น ๆ นั้นค่อนข้างที่จะ Weak  เขาว่านั่นคือส่วนหนึ่งของความสำเร็จ  นั่นคืองานวิจัยของมหาวิทยาลัยบอสตัน  เพราะฉะนั้นการที่ทุกฝ่ายจะต้องคำนึงว่าผลประโยชน์ของชาติเป็นหลักนั้นเป็นสิ่งที่ดี  แต่ไม่ใช่เป็นเรื่องของการกีดกัน  การยึดผลประโยชน์ของชาติไม่ได้เป็นการกีดกัน  อเมริกาเป็นอิสระของคนที่ไปทั่วโลก  แต่เมื่อทุกคนไปอยู่แล้วก็ไปสร้างอเมริกาให้เข้มแข็ง  ทุกครั้งที่ประธานาธิบดีพูดจบจะต้องพูดว่า God bless America  เขาไม่ได้บอกว่า God bless American  นี่คือสิ่งที่เราต้องหันกลับมามองว่านักธุรกิจทุกคนต้องคำนึงถึงผลประโยชน์ส่วนรวมของชาติเป็นหลัก  พอชาติได้  เราก็ได้ตาม  วันนี้ถ้าเราได้แต่ชาติเสีย  ในที่สุดแล้วเราก็จะไม่ได้  เราก็จะพัง  เพราะฉะนั้นองค์กรใหญ่ต้องมาก่อน  เป้าหมายใหญ่ขององค์กรต้องมาก่อน  แล้วถัดมาก็เป็นองค์กรของเรา  แล้วถึงจะเป็นตัวเรา  บางทีบางบริษัทที่มีปัญหากันก็เพราะว่าคนในองค์กรเอาเป้าหมายวัตถุประสงค์ของตัวเองไปแทนที่เป้าหมายวัตถุประสงค์ขององค์กรของตัวเอง  ก็เลยพัง  เขาเรียกว่า Goal Displacement  เอาเป้าหมายไปวางไว้ผิดที่  เป้าหมายของคนไปแทนเป้าหมายขององค์กร  เหมือนกันถ้าเราเอาเป้าหมายขององค์กรเล็กไปแทนที่เป้าหมายขององค์กรใหญ่ก็พัง  เพราะฉะนั้นวันนี้ก็เลยเล่าให้ฟัง  จริง ๆ แล้วไม่ได้เตรียมมา  ก็เล่าจากประสบการณ์และจากที่ได้ตั้งใจทำมาตลอด

                                ปีนี้ผมดูแล้วน่าจะไปได้ดี  GDP ไตรมาสแรกโต 3.9  หลายคนก็บอกว่าเป็นเพราะ Consumption แต่จริง ๆ แล้วกระจาย  เกษตรก็โต  ก่อสร้างโต  อุตสาหกรรมโต  โตกระจายไม่ได้กระจุกผมมั่นใจว่ายั่งยืน  เพราะว่าเราไม่ได้ทำเรื่องเดียว  รัฐบาลนี้เป็นรัฐบาลที่ไม่ใช่คอมพิวเตอร์ยุคเก่า PC ยุคแรกเรียกว่าเป็น Single tasking Computer รัฐบาลนี้เป็น Multitasking Computer คือทำหลายเรื่องพร้อมกันในเวลาเดียวกัน  ไม่ได้ทำทีละเรื่อง  ถ้าทำทีละเรื่องแล้วไม่ทัน  วันนี้เราบริหารแบบชนิดที่เราถือว่าบริหารแบบประเทศยังไม่ผ่าน Crisis  ถึงแม้จริง ๆ จะผ่านแต่เราก็ถือว่าไม่ผ่านไว้ก่อน  เราจะได้ทำงานหนัก  ทำงานเร็ว  ทำงานหลาย ๆ มิติพร้อม ๆ กัน  เพราะฉะนั้นสิ่งที่นักเศรษฐศาสตร์ที่อาจจะยังไม่เข้าใจว่ารัฐบาลทำอะไร    แล้วดูมิติใดมิติหนึ่งวิจารณ์ได้ทั้งนั้น    แต่ถ้าเข้าใจว่ามิติทั้งหลายที่รัฐบาลทำอยู่นี้  ทำหลาย ๆ มิติพร้อมกัน  จะเห็นว่ามันเกื้อกูลกัน  รัฐบาลนี้ใช้การมองภาพรวม  การคิดด้วยภาพรวมหลาย ๆ มิติประกอบกัน  อย่างเช่นเมื่อช่วงเลือกตั้ง  โครงการพักหนี้เกษตรกร 3 ปี  กองทุนหมู่บ้าน 1 ล้านบาท  30 บาทรักษาทุกโรค  จริง ๆ แล้วเกื้อกูลกันทั้งหมด  เพราะหลักเกิดจากการที่ 1  เรารู้ว่าคนจนนั้น  suffer มานาน  เปิดโอกาสให้เขาหาแหล่งเงิน  เปิดโอกาสให้เขาหาโอกาสในการทำมาหากิน  ในการสร้างงานสร้างรายได้ให้เขา  เช่น  1 ผลิตภัณฑ์ 1 ตำบล  มันเชื่อมโยงกันหมด  วันนี้เขาก็ไปกู้เงิน  สามารถที่จะนำเงินกู้นั้นไปทำอาชีพ  ไปเปิดร้าน  วันนี้ Asian Wallstreet ได้ลงข่าวบอกว่ามีลุงคนหนึ่งได้กู้เงินไปเปิดร้านซ่อมจักรยาน  เขาจ้างคนงานเพิ่มอีก 3 คน  จากเดิมที่มีรายได้วันละ 100 บาท  เลยมีรายได้วันละ 300 บาท  วันก่อนผมไปที่ปากน้ำ  มีคนแก่คนหนึ่งสัก 60 กว่า ๆ  วิ่งเอาน้ำเฉาก๊วยมาให้ผมรับประทาน  ผมก็ได้เปิดรับประทาน  อร่อยมาก  แกกราบผม  แกบอกว่าแกรอดแล้วชีวิตนี้  แกกู้เงินมา 20,000 บาท มาทำน้ำเฉาก๊วย  น้ำมะพร้าวใส่ขวดขาย  มีลูกน้องลูกจ้างมากมาย  กำไรเดือนละ 5,000 บาท  แกบอกว่าวันนี้อยู่ได้แล้วมีกำไรเดือนละ 5,000 บาท  เพราะฉะนั้นต้องมองในภาพรวม  แต่ถ้าคนมองทีละมิติแล้วเสร็จแน่  เพราะระบบการศึกษาของเรามักจะสอนให้คนเปรียบเสมือนส่วนหนึ่งของสายการผลิตเหมือน Assembly line Approach ก็จะรู้มิติเดียว  มักจะไม่คิดเป็นองค์รวม   จริง ๆ แล้วถ้ามองเป็นองค์รวมจะเห็นว่ารัฐบาลใช้นโยบายโดยใช้องค์รวมในการมองทั้งหมด  และจะมีความเชื่อมโยงกันในทุกนโยบาย  สังเกตดูเรื่องนโยบายด้านเงินกู้  กองทุนหมู่บ้าน  แล้วมาธนาคารประชาชน  แล้วมาสินเชื่อห้องแถว  SMEs มาสู่ตลาดหลักทรัพย์  มาสู่ระบบแก้ปัญหาเรื่อง securitization เพื่อต้องการให้กระดาษเป็น Collateral เพื่อให้ท่านทั้งหลายได้มีโอกาสขยายธุรกิจเหมือนกับประเทศที่เจริญแล้ว  เขาได้ให้โอกาสนักธุรกิจของเขาขยาย  เพราะฉะนั้นผมต้องให้โอกาสแก่คนทุกระดับ  เปิดให้เขา Access มิเช่นนั้นถ้าเขาไม่ขยายธุรกิจธุรกิจก็แย่  วันนี้ถ้าเงินมันแช่  มันนิ่ง  เสร็จ  ถ้ามี Asset แล้ว Asset ของท่านไม่สามารถนำมาทำเป็น Collateral ได้ Asset ของท่านก็กินตัว  แต่ถ้าเมื่อไรที่ Asset ของท่านมาเปลี่ยนเป็น Collateral  เปลี่ยนมาเป็นโอกาสในการทำมาหากินได้  มันก็เป็นเงิน  คิดว่าทำอย่างนี้อีกประมาณสัก 1 ปี สภาพคล่องในธนาคารจะหมด  และวันนั้นสภาพคล่องจะเหือดแห้ง  ผมเชื่อว่า 3 ปีของรัฐบาลจะได้เห็นสภาพคล่องที่เหือดแห้ง  หวังเป็นอย่างยิ่งว่าท่านทั้งหลายคงจะปรับตัวและบุกเต็มที่  ถ้าท่านไม่มั่นใจตัวท่านเอง  ผมคิดว่าไม่มีจังหวะไหนดีกว่านี้อีกแล้ว  วันนี้ผมคิดว่าประเทศไทย  Downside แต่ Upside มีมาก  ถ้าวันนี้ไม่กล้าก็ขอแสดงความเสียใจล่วงหน้า  เพราะผมยังกล้าเลย  แต่ผมไม่ได้ลงทุนนะ  แต่ผมกล้าทำกล้าเสี่ยง  กล้าทำให้ประเทศอย่างเต็มที่  และผมมั่นใจว่าสิ่งที่ทำนั้นผมคิดเหมือนกับว่าจะต้องสร้างรายได้ให้ประเทศ  เท่ากับสร้างรายได้ให้คนไทย  เพราะฉะนั้นก็ขอเรียนท่านว่า  ผมมั่นใจ 

พอดีเหลือบไปเห็นคุณหญิงชนัตถ์ฯ  ก็เลยต้องขอพูดเรื่องท่องเที่ยวสักนิด  เรื่องท่องเที่ยวนั้นรัฐบาลทุ่มเทเต็มที่  ในอดีตไม่เคยมีงบประมาณสำหรับพัฒนา Products ของท่องเที่ยว  มีแต่งบประมาณ Marketing วันก่อนผมได้พูดเรื่อง  ACD เอเซียทั้งเอเซียมีรายได้จากการท่องเที่ยวเพียง 55,000 ล้านเหรียญสหรัฐ  แต่ฝรั่งเศสกับอิตาลี 2 ประเทศมีทั้งคนไปเที่ยวและรายได้จากนักท่องเที่ยวมากกว่าเอเซียทั้งเอเซีย  ฝรั่งเศสกับอิตาลีมีรายได้ 57 billion ในขณะที่เอเซียทั้งเอเซียมีรายได้ 55 billion  เพราะฉะนั้นศักยภาพของเอเซียยังสามารถพัฒนาได้อีกมาก  เราไม่ได้ไปอิจฉาคนอื่น  แต่เราต้องพัฒนาตัวเอง  การเปรียบเทียบกับคนอื่นอย่าไปเปรียบเทียบเพื่ออิจฉา  ถ้าเมื่อไรที่เปรียบเทียบเพื่ออิจฉานั่นแสดงว่าจิตปรุงแต่ง  จิตปรุงแต่งแล้วจะป่วย  ต้องเปรียบเทียบเพื่อให้เป็นกำลังใจ  ให้เป็นพลังที่เราจะต้องทำให้ดี  เพราะคนอื่นทำได้เราก็ต้องทำได้  คนอื่นทำดีกว่าเราได้เพราะฉะนั้นเราต้องทำดีขึ้นอีก  ตรงนั้นต่างหากที่จะเป็นพลัง  ไม่เกิดจริงปรุงแต่งในทางที่ผิด  เพราะฉะนั้นผมคิดว่าวันนี้ประเทศไทยและเอเซียยังสามารถพัฒนาศักยภาพของตัวเองได้อีกมาก  ที่สำคัญเรากำลังเข้าสู่สังคมที่เรียกว่าสังคมฐานความรู้  หรือ Knowledge Base Society เศรษฐกิจก็แข่งกันบนฐานความรู้  โลกข้างหน้าแข่งกันที่สมองมนุษย์  ผมเพิ่งจะอ่านหนังสือเล่มหนึ่งชื่อ “The war for talent” เขาบอกว่าหน้าที่การหาคนเก่ง ๆ ไม่ใช่เป็นหน้าที่ของผู้จัดการฝ่ายบุคคลอีกต่อไป  มันเป็นหน้าที่ของ CEO ที่จะไปล่าหาตัวคนเก่ง ๆ ดี ๆ มาอยู่กับเรา  แล้วพัฒนาให้เขาดีขึ้นไปอีก  แล้วรักษาเขาไว้ให้ได้  นี่เป็นหน้าที่หลักของ CEO  เพราะฉะนั้นบริษัทก็เช่นกัน ประเทศก็เช่นกัน  ผมมอบให้รองนายกฯ กร เป็นคนทำ เพราะวันนี้ผมดูเหมือนว่าทันสมัย แต่ผมคิดว่ายังมี  Generation GAP  ระหว่างผมกับเด็กอายุประมาณสัก 30 กว่า หรือน้อยกว่านั้น เพราะฉะนั้นผมจำเป็นต้องได้คนรุ่นใหม่มาช่วยคิดนโยบาย คิดทิศทางของประเทศ ว่าเขาคิดอย่างไร โลกจะไปอย่างไร เพราะเด็กรุ่นใหม่ได้รับข้อมูลมากกว่ารุ่นเรามาก  เพราะระบบของการสื่อสารข้อมูลนั้นเปลี่ยนไป เพราะฉะนั้นอย่าไปดูถูกว่าเด็กจะไม่รู้เรื่อง  วันนี้จึงจำเป็นอย่างยิ่งที่ท่านจะต้องพัฒนาคน  รักษาคนดีและเก่ง ๆ ไว้ให้มาก ประเทศไทยต้องดูด้วย บางทีคนดีก็ไม่เก่ง แล้วเราเข้าใจผิดคิดว่าคนดีมักจะเก่ง เราก็รักษาไว้อย่างดีแต่มันไม่เก่ง แล้วคนเก่งพอเผลอมันก็จะโกง ต้องดูให้ดีต้องเอาทั้งดีทั้งเก่งไว้ให้ได้   นั่นก็คือต้องรักษาว่าทั้งดีและเก่งทำอย่างไร ถ้าได้แล้วต้องรักษาไว้ให้ดี

                                รัฐบาลกำลังเข้าสู่  e-government  เมื่อเป็น e-government  แล้ว ระบบข้อมูลก็จะเป็น Layer  ข้าราชการก็จะเลิกเป็นเสมียนมากขึ้น  ไม่เช่นนั้นก็เป็นเสมียนตั้งแต่เด็กยันอธิบดี “เพื่อโปรดพิจารณา” ตลอด จนถึงรัฐมนตรี “เพื่อโปรดพิจารณา” จนถึงนายกฯ อย่างนี้มันไปไม่รอด เขาบอกว่าต้องอย่าเกิน  3 Layer  องค์กรใหญ่ต้องคล่องให้เหมือนองค์กรเล็ก ถ้ายังเกิน 3 Layer  แล้วไม่คล่องเหมือนองค์กรเล็ก  ต่อไปจะสูญเสียการแข่งขัน  เพราะฉะนั้นองค์กรยิ่งใหญ่ก็ต้องยิ่งมีความเบ็ดเสร็จในแต่ละ  AREA ให้มากขึ้น การตัดสินใจจะได้คล่องและรวดเร็ว วันนี้ทั้ง  economy of scale  และ  economy of speed  มีความหมายทั้งคู่ ถ้าให้เลือกอย่างใดอย่างหนึ่งต้องเลือก economy of speed  ซึ่งมีความสำคัญสูงสุด  เพราะฉะนั้นจะสูงสุดได้ระบบฐานข้อมูลต้องดี แล้วคนต้องเก่งจึงจะเสร็จ แล้วจะชนะ

                                ผมก็ไม่ได้เรียบเรียงมา หยิบจุดนั้น จุดนี้ มาก็พูดไปเรื่อย ๆ ก็ขอขอบคุณมากที่ให้เกียรติผม มานั่งรับประทานข้าวร่วมกัน และก็หวังว่าท่านทั้งหลายคงจะรักษาลูกค้าให้ดี  โดยที่สำนักงานคณะกรรมการคุ้มครองผู้บริโภค จะได้ไม่ต้องเหนื่อยให้ท่านช่วย ขอขอบคุณอีกครั้ง    สวัสดีครับ.

 

**********************************

 

ฝ่ายเผยแพร่และประชาสัมพันธ์  สำนักโฆษก
วรยุทธ์  ศรีปราโมช  ถอดเทป/เรียบเรียง