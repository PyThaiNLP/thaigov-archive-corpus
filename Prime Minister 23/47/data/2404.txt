คำกล่าวของพันตำรวจโท ทักษิณ  ชินวัตร  นายกรัฐมนตรี

ในรายการ “นายกฯ ทักษิณคุยกับประชาชน”

ทางคลื่นเอฟ.เอ็ม 92.5 สถานีวิทยุกระจายเสียงแห่งประเทศไทย
เวลา 08.00 น. วันเสาร์ที่ 24 เมษายน 2547

------------------
สวัสดีครับพี่น้องประชาชนที่เคารพรักครับ

วันนี้พิเศษหน่อยออกโทรทัศน์ด้วย  เพราะเนื่องจากว่าผมได้เดินทางมาเยี่ยมพี่น้องประชาชนใน 22 จังหวัด ทางภาคกลางคือ สิงห์บุรี ภาคเหนือคือพิจิตร  เพชรบูรณ์ และภาคอีสานทั้ง 19 จังหวัด รวม 22 จังหวัด

พักค้างคืนที่ศรีษะอโศกและพบกับพี่น้องชาวศรีสะเกษ

ขณะนี้เดินทางมาแล้ว 18 จังหวัด และมาอยู่ที่อำเภอกันทรลักษณ์ จังหวัดศรีสะเกษ อยู่ที่สำนักของศรีษะอโศก ซึ่งประกอบด้วยทั้งบ้าน วัด  โรงเรียน อยู่ด้วยกันในที่นี้  ท่านคงจำพลตรีจำลอง ศรีเมือง กับสำนักสันติอโศกได้  ท่านมาตั้งสำนักอยู่ที่นี่ บนเนื้อที่ 110 ไร่ มีพี่น้องประชาชนมาเข้าอบรมทั้งเรื่องของธรรมะ เรื่องของการดำรงชีพอย่างพอเพียง และมีลูกหลานมาเรียนหนังสือกันมากมาย เมื่อคืนนี้มาถึงที่ศรีษะอโศกทุ่มครึ่งได้มาพบกับพี่น้องชาวศรีสะเกษที่นี่ ได้รับฟังรายงานจากท่านผู้ว่าราชการจังหวัดศรีสะเกษ สมาชิกสภาผู้แทนราษฎร พี่น้องประชาชน เสร็จแล้วเลยพักอยู่ที่นี่ วันนี้บังเอิญว่า ช่อง 11  มีเครื่องส่งสัญญาณถ่ายทอดสดอยู่ที่นี่    จึงออกรายการสดทางโทรทัศน์

ได้สัมผัสชีวิตความเป็นอยู่ของประชาชนที่แท้จริง

ผมอยากจะเล่าให้พี่น้องฟังว่าทั้งสัปดาห์ที่ผ่านมาผมไม่ได้อยู่ที่กรุงเทพฯ เลย แต่สามารถทำงานได้เหมือนกับนั่งที่ตึกไทยคู่ฟ้าในเชิงของการทำงานทั่วไป แต่สิ่งที่ดีกว่านั้นคือผมได้มาสัมผัสของจริง ได้มาเห็นชีวิตจริงของพี่น้องประชาชน โดยเฉพาะอย่างยิ่งพี่น้องในภาคอีสาน และมารับฟังปัญหาจากข้าราชการในพื้นที่   จากนักการเมืองทั้งท้องถิ่นและนักการเมืองระดับชาติที่อยู่ในพื้นที่  ที่สำคัญคือประชาชนที่มาร่วมฟัง ผมจะถามเขาเลยครับว่าใครเป็นประชาชนเต็มขั้นมาเล่าให้ผมฟังหน่อยว่ามีทุกข์เรื่องอะไร ปัญหาเรื่องอะไร อยากให้แก้เรื่องอะไร  ได้ฟังหลายๆ พื้นที่ ปัญหาของประชาชนเป็นอีกหนึ่งมิติ  ปัญหาของระบบการบริหารราชการเป็นอีกมิติหนึ่งซึ่งเชื่อมโยงกัน  มิติของภาคราชการเป็นปัญหาที่แก้ไม่ได้และเรื้อรังมานาน  ส่วนมิติของประชาชนนั้นจะเป็นมิติที่ใกล้ตัว เช่น เรื่องสินค้าเกษตร เรื่องปุ๋ยแพง เรื่องของน้ำไม่พอใช้ ซึ่งจะไปเชื่อมโยงกับมิติของภาค      ราชการ  

เร่งฟื้นฟูระบบนิเวศน์ทางด้านน้ำตั้งแต่ต้นน้ำจนถึงปลายน้ำ

สิ่งที่ฟังดูโดยสรุปปัญหาเรื่องใหญ่ที่สุดคือเรื่องน้ำ มีน้ำแล้งกับน้ำท่วมในทุกพื้นที่  เขาเล่าให้ฟังว่าน้ำท่วมติดต่อกันมา 4 ปีแล้ว บางที่ท่วมถึง 2 เมตรกว่า  ถ้าหมดหน้าน้ำท่วมก็น้ำแล้ง น้ำไม่พอใช้  ถ้าท่านลองมานั่งดูกันว่าทั้งภาคอีสานและภาคอื่นๆ  ปริมาณน้ำมีมากและมีเพียงพอ แต่ว่าการกระจายน้ำการเก็บน้ำไว้ไม่ดี      นั่นคือการบริหารการจัดการน้ำยังไม่ดี ไม่ดีนั้นไม่ได้หมายความว่าใครคนใดคนหนึ่งไปจัดการไม่ได้ แต่เพราะว่าโครงสร้างที่จะจัดการน้ำนั้นยังไม่ได้มีการจัดการไม่ได้ลงทุน ในขณะเดียวกันนั้นความเจริญเกิดขึ้น ประชากรเพิ่มมากขึ้น ความสามารถในการผลิตของประชาชนของเกษตรกรมากขึ้น เพราะฉะนั้นสิ่งที่เป็นธรรมชาติในสมัยอดีตนั้น นอกจากถูกทำลายด้วยสภาพธรรมชาติแล้วยังถูกทำลายด้วยมนุษย์ โดยตั้งใจบ้างไม่ตั้งใจบ้าง และเมื่อถึงเวลาจุดหนึ่งต้องพัฒนาและฟื้นกันครั้งใหญ่  วันนี้เป็นเวลาที่เหมาะสมที่จะต้องฟื้นครั้งใหญ่คือฟื้นเรื่องระบบนิเวศน์ทางด้านน้ำไล่กันตั้งแต่ต้นน้ำจนถึงปลายน้ำ

นำปัญหาของประชาชนทั้งหมดมาประมวลและวิเคราะห์เพื่อวางแนวทางแก้ไขปัญหา

เรื่องที่สองที่เป็นเรื่องร้องเรียนกันมากคือเรื่องของถนน ทางจังหวัดจะมองเรื่องของความเจริญ คือเรื่องของถนน 4 เลนที่เชื่อมจังหวัดระหว่างจังหวัดต่อจังหวัด ประชาชนจะมองเรื่องถนนที่ไม่ลาดยางเข้าหมู่บ้าน ส่วนนักการเมืองท้องถิ่นจะมองเรื่องถนนเชื่อมระหว่างตำบลต่อตำบลบ้าง อำเภอต่ออำเภอบ้าง สรุปแล้วคือว่าเราต้องมานั่งดูกันทั้งระบบ ผมจะเอาข้อเสนอทั้งที่รับฟังและเป็นลายลักษณ์อักษร มีคนยื่นหนังสือทั้งภาคราชการ ภาคการเมือง ภาคประชาชน จดหมายเล็กจดหมายน้อย บางคนพับกระมิดกระเมี้ยนใส่มือผมมาก็มี           มีทุกรูปแบบ มีทั้งเรื่องหนี้สินส่วนตัว เรื่องที่ดินทำกิน มีทั้งถูกขับไล่ที่ดินที่อยู่มาตั้งแต่ปู่ย่าตายาย    ฉะนั้นเรื่องทั้งหมดผมจะเอากลับไปและให้บรรดาทีมที่ปรึกษาที่เป็นนายพลบ้านพิษณุโลกทั้งหลายของผมนั้น เอามาวิเคราะห์และลากเส้น  น้ำมีปัญหา แหล่งต้นน้ำนี้   น้ำชีมีปัญหาตรงไหนไล่กันมา แล้วมาดูว่าเราจะแก้ตรงไหนบ้าง เพราะไม่อย่างนั้นขอกันคนละจังหวัด เสร็จแล้วจริงๆ ก็ซ้ำซ้อน  เราจะมาดูว่าแก้ตรงไหนได้  แก้น้ำท่วมได้ เก็บน้ำไว้ใช้ในฤดูแล้งได้ ซึ่งคงจะเป็นการลงทุนที่พอสมควรทีเดียว แต่จำเป็นเพราะถ้าประชาชนที่เป็นเกษตรกรที่อยู่ในพื้นที่ที่น้ำมีรายได้สูงกว่าผู้ที่น้ำไม่มีถึง 3 เท่า ประชาชนจะพ้นความยากจนไม่ได้ ถ้าเครื่องมือในการดำรงชีวิตของเขาไม่มี  เพราะฉะนั้นเราจะต้องดูเรื่องของกระบวนการแก้ปัญหาความยากจน ซึ่งจะต้องไปเชื่อมโยงกับเรื่องดิน  เรื่องน้ำ  เรื่องหนี้สิน  เรื่องดินมีทั้งสภาพของที่ดิน   เรื่องของที่ดินทำกิน เอกสารสิทธิ์ทั้งหลาย   ผมจะขอเล่าให้ฟังเป็นจังหวัดๆ

จัดสรรงบประมาณตามความเดือดร้อนและความต้องการของประชาชน

สรุปแล้วที่ผมไปฟังดูทั้งหมด ผมจะนำไปประมวลและไปตัดความซ้ำซ้อน แล้วจะเลือกว่าเรื่องไหนต้องทำก่อน ทำแล้วเกิดผลต่อประชาชนในวงกว้างจะลงมือก่อน  เป็นวิธีการจัดสรรงบประมาณที่รับฟังปัญหาจากประชาชน ปกติแล้วการจัดงบประมาณจะจัดจากส่วนกลาง ส่วนพื้นที่อาจจะมีเจ้าหน้าที่ส่งเอกสารไปบ้าง  แต่ไม่ได้รับการอธิบายให้ฟังว่าทุกข์คืออะไร  ครั้งนี้ผมมารับฟังปัญหา   มีรัฐมนตรีข้าราชการชั้นผู้ใหญ่ตามมารัฐมนตรีผลัดกันมาเพราะต้องทำงานที่กระทรวง  ข้าราชการชั้นผู้ใหญ่  ผู้ช่วยรัฐมนตรีตามมา   ผมก็ส่งงานต่อให้ไปรับช่วงเป็นเรื่องๆ ไป  ถือเป็นการจัดสรรงบประมาณจำนวนหนึ่ง สมมุติว่างบประมาณมีประมาณ 1 ล้านล้านบาท ถ้าผมจัดออกมา 50,000 ล้านบาทคือประมาณ 5% แล้วเป็นงบประมาณที่จัดสรรตามความเดือดร้อนและความต้องการของประชาชนที่แท้จริง จะทำให้การตอบสนองการแก้ปัญหาของประชาชนไปได้รวดเร็วขึ้น เพราะฉะนั้นหลายคนอาจจะยังไม่เข้าใจ ไปนึกว่าเอาเงินไปแจกสุรุ่ยสุร่าย นี่คือการกันงบประมาณส่วนหนึ่งไว้เพื่อตอบสนองปัญหาความเดือดร้อนของประชาชนทันที  ประชาชนที่ทุกข์ยากให้เขานั่งรอ 7 ปี 10 ปี ชีวิตเขาแย่นะครับ ลูกเสียผู้เสียคนหมดเพราะไม่ได้เรียนหนังสือ    ฉะนั้นวันนี้จะเป็นการแก้ปัญหาที่ตอบสนองต่อปัญหาอย่างรวดเร็ว ถือว่าเป็นครั้งแรกที่มีการออกเดินสายแบบนี้ หลายคนไปเข้าใจว่าเป็นการเดินสายหาเสียง  เสียงได้แน่ถ้าหากว่าทำงานให้ประชาชนได้  ถ้าทำงานให้ประชาชนไม่ได้ไปหาอย่างไรก็ไม่มีเสียง  เป็นธรรมชาติของมันอยู่แล้ว  อันนี้คือการทำงานให้ประชาชน

ประชาชนไปปฏิบัติธรรมที่วัดหลวงพ่อจรัญกันจำนวนมาก

ผมขอเล่าให้ฟังว่าไปที่ไหน เจออะไรนะครับ  ความจริงวันนี้ถ้าจะเล่าทั้ง 22 จังหวัดอาจจะต้องใช้เวลาสัก 3-4 ชั่วโมง  แต่ผมพยายามจะทำให้กระชับ  เริ่มแรกวันอาทิตย์ (18 เม.ย.) ตอนบ่ายผมออกจากกรุงเทพฯ แวะที่สิงห์บุรีก่อน ไปที่วัดหลวงพ่อจรัญ หลวงพ่อได้เปิดให้ประชาชนมาปฏิบัติธรรมประชาชนมากันมากทั้งจากกรุงเทพฯหลายจังหวัด อันนี้เป็นประโยชน์มากเพราะบางครั้งในยุคเศรษฐกิจทุนนิยม บางครั้งประชาชนไม่รู้จะหาที่พึ่งอะไร ในต่างประเทศเขาใช้จิตแพทย์มาก แต่ในประเทศไทยเวลาไปหาจิตแพทย์เขามองเป็นเรื่องใหญ่ว่าเป็นคนบ้า  ความจริงไม่ใช่  เป็นการหาความสงบทางจิต หาที่ปรึกษาเท่านั้นเอง  แต่ว่าวิธีที่ดีที่สุดของคนไทยและถูกสตางค์ที่สุดคือการไปปฏิบัติธรรม ไปหาพระที่มีธรรมะสูงและต้องการจะสอนเผยแพร่ธรรมะให้ประชาชนได้ปล่อยจิตให้ว่าง ให้จิตพ้นจากการรบกวนทางอารมณ์  พ้นจากความเป็นตัวตน  จะทำให้จิตนั้นสงบปล่อยวางได้  ที่วัดของหลวงพ่อจรัญมีคนไปกันมาก  

หาแนวทางแก้ปัญหาน้ำท่วมที่สิงห์บุรี

ผู้ว่าราชการจังหวัดได้มาสรุปเรื่องราวให้ผมฟัง โดยเฉพาะอย่างยิ่งปัญหาเรื่องน้ำท่วมที่สิงห์บุรี อยากได้เขื่อนกันน้ำเจ้าพระยา  เขื่อนกันน้ำแพงมาก  ผมจึงบอกว่าถ้ามีอ่างเก็บน้ำดักน้ำไว้ ลดความเร็วของน้ำแล้ว เมื่อน้ำมาถึงตรงสิงห์บุรีอาจจะมีปริมาณน้ำน้อยลง  เรื่องนี้ต้องขอดูกันทั้งระบบ  ไล่มาตั้งแต่ที่ถกเถียงกันว่า  แก่งเสือเต้นจะสร้างหรือไม่สร้าง และเขื่อนแควน้อยซึ่งกำลังสร้างกันอยู่ที่อำเภอวัดโบสถ์  เขื่อนแม่วงศ์จะสร้างหรือไม่สร้าง  จะเป็นการควบคุมปริมาณน้ำที่ไหลมาอย่างชัดเจน  อันนั้นเป็นเรื่องของสิงห์บุรี

พัฒนาและฟื้นฟูบึงสีไฟให้มีน้ำไว้ใช้เพื่อการเกษตร การประมงและเป็นสถานที่พักผ่อน

ผมไปที่บึงสีไฟ  จังหวัดพิจิตร  บึงสีไฟเป็นบึงธรรมชาติเกิดมาหลายร้อยปีพันปี  เป็นบึงที่ใหญ่เป็นอันดับ 3 รองจากบึงบอระเพ็ดและกว้านพะเยา  ใหญ่มากแต่ตื้นเขิน อันนี้เป็นเรื่องธรรมชาติ   ทุกที่ที่ผมไป หนองหาร บึงบอระเพ็ด กว้านพะเยา บึงสีไฟตื้นเขินหมด ประชาชนบุกรุกเป็นเรื่องปกติอีกเหมือนกัน  ทางจังหวัดอยากจะให้พัฒนาและฟื้นบึงสีไฟเพื่อใช้ทั้งเป็นเรื่องของประมง ที่พักผ่อนหย่อนใจ และเป็นอ่างเก็บน้ำ ทีนี้        บึงสีไฟเวลานี้กลายเป็นบึงตาย เพราะว่าน้ำไหลเข้าออกไม่ค่อยมี  ฉะนั้นผมจะต้องไปทำไม่ให้เป็นบึงตาย เพื่อน้ำจะได้สะอาด มีชาละวันอยู่ 2 ตัวเป็นปูน ตัวหนึ่งถูกสร้างขึ้นไว้เบ้อเร่อเบ้อร่า ส่วนชาละวันอีกตัวเป็นตัวจริงเป็นพ่อพันธุ์ อายุ 25 ปี ยังมีชีวิตอยู่  แต่ผมไม่ได้เห็นตัวจริง  ผมเห็นแต่ตัวปลอม  อีกเรื่องที่คนพิจิตรร้องเรียน  เขาเรียกถนน 7 ชั่วโคตรคือสร้างไม่เสร็จสักทีเพราะผู้รับเหมาทิ้งงาน ผมจึงสั่งให้ยกเลิกสัญญาและลงไปสร้าง ขอให้หน่วยบัญชาการทหารพัฒนาเข้าไปแก้ไขด่วน  

ต้องฟื้นป่าที่เพชรบูรณ์เพื่อให้ความอุดมสมบูรณ์ของป่ากลับคืนมา

ที่เพชรบูรณ์ผมไปพักอยู่ที่ตรงบริเวณเขาค้อ ใกล้บ้านน้ำก้อ น้ำชุน และไปดูบริเวณนิคมสร้าง   ตนเอง  สมัยก่อนกรมป่าไม้มอบให้กรมประชาสงเคราะห์เพื่อไปรับพวกชาวเขาอพยพ ปรากฏว่าบริเวณนี้ถูกตัดเอาไปทำไร่ขิง  ทำแล้วอยู่ไม่ค่อยได้หรอกครับ  พอทำไปแล้วมีเชื้อราผลสุดท้ายก็ไม่ดี เพราะฉะนั้นต้องฟื้นป่า เพชรบูรณ์ต้องฟื้นป่าอย่างเดียวครับ ความสวยงามต่างๆ จะกลับคืนมา  ฟื้นป่าไม่ต้องมานั่งเถียงกันว่าป่ากับคนอยู่ด้วยกันหรือเปล่า ป่าที่หมดสภาพความเป็นป่าก็เอาคนไปอยู่และสร้างป่าขึ้นมาใหม่และให้อยู่กับป่านั่นแหละ  ต้องให้อยู่ได้ ไม่ใช่บอกว่าคนอยู่ไม่ได้ คนอยู่ไม่ได้แล้วไล่คนไปไหน  อีกหน่อยคนก็ตกทะเล  ฉะนั้นต้องให้คนมีที่อยู่  ส่วนเรื่องของน้ำท่วมฉับพลัน เรื่องของมะขาม เพชรบูรณ์เป็นเมืองมะขาม มีมะขามมากทั้งมะขามหวาน มะขามเปรี้ยว ส่งออกก็ได้  แต่ปรากฏว่าวันนี้มะขามจะล้นตลาดจึงต้องหาทางแปรรูปให้มากขึ้น   ไปดูการแปรรูปหลายที่ดีครับ ที่หล่มเก่าก็ดี   ผมไม่มีเวลาเล่ารายละเอียดของทุกจังหวัดเพราะเวลาน้อย

รับฟังแนวคิดของปราชญ์ชาวบ้านเพื่อเป็นแนวทางแก้ปัญหาให้กับคนภาคอีสาน

คืนนั้นวันอาทิตย์ (18 เม.ย.)  ผมไปนอนที่รีสอร์ทตรงเพชรบูรณ์ คืนแรก วันจันทร์เช้า (19 เม.ย.) ผมออกเดินทางมาขอนแก่น  แวะที่บ้านดงบัง อำเภอแวงใหญ่ ที่นี่มีประวัติคือ ตอนที่ผมตั้งพรรคไทยรักไทยใหม่ๆ เมื่อเดือนกรกฎาคม ปี 2541 เดือนกันยายนผมเดินทางไปที่วัดที่บ้านดงบัง ใช้ศาลาวัดคุยกับบรรดาปราชญ์ชาวบ้านถึงนโยบายที่ผมจะทำด้านเกษตร ก็ฟังเขาและเอานโยบายที่มีอยู่มาปรับปรุง  เป็นการทำนโยบายที่ฟังประชาชน โดยเฉพาะอย่างยิ่งปราชญ์ชาวบ้าน ไม่ว่าจะเป็นพ่อผาย พ่อบุญเต็ม พ่อบุญทัน ทั้งหลาย มีอีกหลายท่านที่เป็นปราชญ์มานั่งคุยกับผม ตอนนี้เขาพัฒนาขึ้นมาเป็นวิชาลัยอยู่ในบริเวณบ้านพ่อบุญเต็ม ผมจึงไปอาศัยกระต๊อบเขาอยู่  คืนนั้นได้พูดคุยกับชาวบ้านถึงเรื่องปัญหาต่างๆ เรื่องการแก้ปัญหาของชาวอีสาน เพราะเวลานี้     ผมกำลังจะแก้ปัญหาความยากจนใน 5 ปีครั้งยิ่งใหญ่ เพราะฉะนั้นจะต้องพูดคุยกัน ผมจะคิดเองไม่ได้ ผมจะต้องฟังชาวบ้าน  แล้วเอาวิชาการใส่เข้าไปถึงจะถูกต้อง  ไปฟังอีกรอบหนึ่งยังได้ความคิดดีๆ หลายอย่างจากที่บ้าน      ดงบัง ที่อีสานอากาศร้อน ที่บ้านดงบังก็เงียบ ผมนอนตอนกลางคืน เหนื่อยหน่อยก็นอนดี พอตี 5 กว่าไม่ต้องใช้นาฬิกาปลุก  ไก่ขันปลุกแต่เช้าตีห้าสิบห้านาที   อันนี้เป็นชีวิตธรรมชาติของชาวบ้านซึ่งเป็นเรื่องที่ดี

ประชุมคณะรัฐมนตรีทางไกลผ่านระบบ Vedio Conference

หลังจากนั้นผมไปประชุมคณะรัฐมนตรีที่ศาลากลางจังหวัดขอนแก่น โดยที่คณะรัฐมนตรี        ทั้งหลายยังอยู่กรุงเทพฯ มีรัฐมนตรีอยู่กับผมวันนั้น 2 คน คือรัฐมนตรีสุวิทย์ คุณกิตติ  รัฐมนตรีว่าการกระทรวงทรัพยากรธรรมชาติและสิ่งแวดล้อม  กับรัฐมนตรีเนวิน ชิดชอบ รัฐมนตรีช่วยว่าการกระทรวงเกษตรและสหกรณ์  ได้ประชุมทางไกลผ่านระบบ Vedio Conference  ผมถามรัฐมนตรีที่อยู่ในห้องประชุมที่กรุงเทพฯ เขาบอกว่า   เสียงและภาพที่ออกไปชัดเจนเหมือนกับผมอยู่ในห้องประชุม เพียงแต่ว่าอย่าหันไปมองตรงที่ผมเคยนั่งเพราะเก้าอี้ว่าง  ถ้าหันดูจอจะนึกว่าผมยังอยู่ในที่ประชุม  สะดวกดีประชุมจนเรียบร้อย   เสร็จเร็วกว่าปกติสักครึ่งชั่วโมงได้ อาจจะเป็นเพราะว่าไม่ได้เจอตัวกันจึงประชุมเร็วขึ้น  

กษัตริย์โมร็อกโกทรงห่วงใยสถานการณ์ในภาคใต้ของไทย

ตอนที่ผมไปถึงขอนแก่นหลังจากที่ผมรับฟังบรรยายสรุปจากผู้ว่าราชการจังหวัดแล้ว มีนายก-    รัฐมนตรีจากประเทศโมร็อกโกซึ่งเป็นประเทศมุสลิมมาพบ โมร็อกโกมีระบบสถาบันกษัตริย์เหมือนกัน  กษัตริย์ของประเทศโมร็อกโกเคยมาเยือนประเทศไทย  และพบกับผมหลายครั้งมีความคุ้นเคยกัน ท่านทรงห่วงเหตุการณ์ที่ภาคใต้  จึงให้นายกรัฐมนตรีโมร็อกโกมาถามด้วยความห่วงใยว่ามีอะไรจะให้ช่วยไหม ผมจึงเล่าให้ฟังว่าเป็นเหตุการณ์ภายในธรรมดา ไม่มีอะไรที่มากมาย ไม่ได้เป็นเรื่องต่างประเทศ เป็นเรื่องภายใน ผมคิดว่าเราดูแลได้เป็นเรื่องของความอ่อนแอสะสม ซึ่งจะต้องแก้ไขและแก้ได้   ผมจะเล่าเรื่องภาคใต้ให้พี่น้องฟังอีกครั้งหนึ่ง  ทาง       โมร็อกโกน่ารักครับ  เขามาเชิญผมไปเยือน ผมจะไปเยือนโมร็อกโกประมาณเดือนกันยายน 2547  ความจริงแล้วช่วงนี้ผมต้องอยู่ต่างประเทศ  แต่วันนี้ผมมาอยู่บ้านนอกแทน  ตามตารางของผมจะต้องไปสวีเดน ฟินแลนด์ และ  อิตาลี   แต่ผมยกเลิกเนื่องจากต้องการจะดูแลเหตุการณ์ในประเทศให้เรียบร้อย คิดว่าไม่น่าจะมีอะไรหนักหนา     พอไหว รอให้เรียบร้อยแล้วค่อยเดินทางไปต่างประเทศเดินทางเท่าที่จำเป็น จึงถือโอกาสเวลาที่ผมว่างอยู่มาพบกับพี่น้องประชาชนทางภาคอีสาน 

แก้ปัญหาการจราจรในเมืองขอนแก่น

ที่ขอนแก่นมีปัญหาเรื่องจราจรในเมืองที่ตรงสี่แยกสามเหลี่ยม ต้องการสะพานลอยข้ามแยกและเรื่องการพัฒนาบึงทุ่งสร้างเพื่อแก้ไขปัญหาน้ำท่วมในเขตเมือง เป็นบึงที่ต้องการให้เป็นที่พักผ่อนหย่อนใจของประชาชนและเป็นที่เก็บน้ำเอาน้ำไว้ใช้เพื่อการประปา         

ทำฝายแม้วเพื่อกักเก็บน้ำไว้จะทำให้เกิดความชื้นขึ้นมา

ผมไปหนองบัวลำภูเข้าไปจนถึงตีนเขา ซึ่งเขาไปทำฝายแม้วหรือภาษาอังกฤษเรียก Check Dam ทีแรกผมไม่รู้หรอกครับ ผมเป็นคนเหนือแต่ฝายแม้วแปลว่าอะไรตอนนั้นไม่ค่อยเข้าใจเท่าไหร่ ได้มีโอกาสเข้าเฝ้าฯ พระบาทสมเด็จพระเจ้าอยู่หัวตอนที่เสด็จฯไปทรงวางศิลาฤกษ์ที่เขื่อนคลองท่าด่าน จังหวัดนครนายก ทรงรับสั่งว่านายกฯ รู้จักฝายแม้วไหม  ทรงเล่าให้ฟังถึงห้วยฮ่องไคร้ว่าได้ทรงฟื้นป่าที่ห้วยฮ่องไคร้โดยการทำฝายแม้วรอบภูเขาที่เป็นทางน้ำ และเพื่อกักน้ำไว้ให้เกิดความชื้นทั้งภูเขา แล้วจะทำให้การฟื้นป่าเป็นธรรมชาติ บางทีไปปลูกป่า แต่ป่ามันแห้งต้นไม้ก็ตาย เพราะฉะนั้น ต้องปลูกป่าพร้อมทำฝายแม้วไปด้วย ผมจึงรับแนวพระราชดำริใส่เกล้าฯ มาแล้วได้สั่งการในคณะรัฐมนตรีและมอบให้ผู้ว่าราชการจังหวัดทั้งหลาย หนองบัวลำภูเขาโชว์ผมครับ      ทำเป็นฝายชั่วคราวและฝายกึ่งถาวร  ฝายกึ่งถาวรจะโปะปูนไปนิดหน่อยแต่ไม่หนาเกินไป  ฝายชั่วคราวทำเขื่อนหนึ่งประมาณ 1,800 กว่าบาท ฝายกึ่งถาวรทำประมาณสัก 3,000-4,000 บาท และการทำภูเขาลูกหนึ่งทำพันกว่าตัว ปรากฏว่าตรงนี้จะสามารถเก็บกักน้ำให้เกิดความชื้นได้ ต้นไม้จะคืนสภาพ นิเวศน์ทั้งหลายจะกลับคืนมา สัตว์ป่าทั้งหลายจะกลับคืนมา อีกหน่อยความชุ่มชื้น น้ำจะดีขึ้น ท่านเชื่อไหมว่าวันนี้อีสานแล้งขนาดว่าทำฝนเทียมไม่ได้ เพราะว่าความชื้นไม่พอ  ป่าถูกทำลายมาก  ถ้าจะทำฝนเทียมได้จะต้องมีความชื้น  ทีนี้ความชื้นไม่พอแม้กระทั่งจะทำฝนเทียม  ผมสั่งทำฝนเทียม  เครื่องบินทำฝนเทียมขึ้นบินว่อนทุกที่  แต่บังเอิญว่าความชื้นไม่พอ บางพื้นที่ทำได้บางพื้นที่ทำไม่ได้   ช่วงที่ผมมามีฝนลงมาประปราย  อีกหน่อยความชื้นคงจะคืนมา 

จ้างแรงงานชาวบ้านทำถนนเข้าหมู่บ้าน

ประชาชนชาวหนองบัวลำภูมีค่าเฉลี่ยของรายได้ต่อหัวต่อคนต่ำกว่าเส้นความยากจนทั้งจังหวัดและประสบภัยแล้งด้วย ผมจึงสั่งแก้ไขปัญหาชั่วคราวช่วยเหลือพี่น้องชาวหนองบัวลำภู  โดยการให้ชาวบ้านทำถนนเข้าสู่หมู่บ้านที่มีประชาชนใช้และเป็นถนนที่ยังมีฝุ่นอยู่ ให้ทำเป็นถนนคอนกรีต ใช้แรงงานชาวบ้านไม่ต้องประมูล  จ่ายค่าแรงงานขั้นต่ำให้ชาวบ้าน  เพื่อให้ชาวบ้านมีรายได้ทั้งจังหมด  คงหลายสตางค์เหมือนกันแต่ไม่เป็นไรเงินอยู่กับชาวบ้าน

ขออภัยที่ไม่ได้แวะพบกับประชาชนระหว่างทาง

หลังจากนั้นผมไปที่จังหวัดเลย ระหว่างทางวิ่งผ่านมีประชาชนมาคอยให้กำลังใจโบกไม้โบกมือ ผมต้องขออภัยผ่านรายการนี้ด้วยว่าไม่สามารถที่จะแวะได้ตามอำเภอหรือตำบลต่างๆ ที่มีประชาชนยืนรออยู่      บางทีผมโบกมือตอบ เห็นบ้างไม่เห็นบ้างเพราะบางที่รถวิ่งเร็ว เวลาผ่านที่ชุมชนผมจะให้วิ่งช้าและคอยโบกมือขอบคุณ ต้องขออภัยจริงๆ ที่ไม่ได้ลงแวะ   หลายที่พยายามจะให้ผมแวะ แต่ไม่ได้แวะต้องขออภัยด้วย   เดินทาง ทั้งหมด 7 วัน 3,500 กิโลเมตร มากน้อยแค่ไหนท่านลองคิดดูถ้าไปเชียงใหม่ประมาณ 800 กิโลเมตร ไปกลับ 1,600 กิโลเมตร ไปกลับมา 2 รอบกับ 4 เที่ยวคือ 3,200 กิโลเมตร ยังขาดอีก 300 กิโลเมตร เพราะฉะนั้นวิ่งมาตลอด และตลอดทางนั้นพี่น้องประชาชนน่ารักมาก ผมบอกได้จริงๆ ว่าคนอีสานนี่รวยน้ำใจ 

คนจังหวัดเลยเข้าใจเรื่องการค้าชายแดนดี

ผมไปนอนโรงแรมที่จังหวัดเลย  ผมเข้าไปในเมืองของจังหวัดเลย  ผมมีความรู้สึกว่าจังหวัดเลยมีรสนิยมดี เมืองสวย มีการตบแต่งต้นไม้ เพราะเขาอยากเห็นเมืองเขาเป็นเมืองท่องเที่ยว เมืองเขาอยู่ไกล มีโรงแรมดี เลยนั้นน่าจะส่งเสริมสำหรับให้บริการท่องเที่ยว   ส่งเสริมเกษตรเมืองหนาว  ส่งเสริมท่องเที่ยวเชิงอนุรักษ์ได้ดีทีเดียว ผมไปดูสะพานข้ามแม่น้ำเหืองเชื่อมระหว่างไทยกับลาวที่อำเภอท่าลี่  เชื่อมระหว่างจังหวัดเลยกับแขวง          ไชยะบุรี  ประเทศลาว   ไปดูสินค้า OTOP  มีเครื่องหวาย   เขาทำได้ดีมากสวย   ผมจึงถามว่าเอาหวายมาจากไหน เขาบอกว่าหวายต้นใหญ่ไปเอามาจากลาว แต่สิ่งที่น่าชื่นใจอันหนึ่งคือผมบอกว่าดี  ไปซื้ออุดหนุนเขาก็ดี ชาวบ้านบอกว่าดีครับ  เขาได้เงินมาเขาก็มาซื้อของเรา  แสดงว่าคนต่างจังหวัดที่อยู่ชายแดนเขาเข้าใจเรื่องการค้าชายแดนดี อันนี้เป็นเรื่องที่น่าชื่นใจ

สังคมไทยควรจะต้องต่อสู้เพื่อท้องถิ่นและไม่เห็นแก่ตัว

พอผมกลับมาผ่านที่อำเภอท่าลี่พบชาวบ้านกลุ่มใหญ่ผมจึงจอดรถลงไป  ชาวบ้านได้มอบของ เล็กน้อย มีเด็กหนุ่มคนหนึ่งหน้าตาดี บุคลิกดี อายุสัก 30 ปี ท่าทางเขาคล้ายๆ พวกเอ็นจีโอ  มีผ้าขาวม้าพาดคอ    ได้เข้ามาขอพูดกับผม ผมเข้าไปพูดด้วย  เขาบอกผมว่าเขามาจากอำเภอเชียงคานเพราะเขานึกว่าผมจะแวะเชียงคาน พอรู้ว่าผมไม่แวะเลยนั่งรถจากเชียงคานมาท่าลี่ซึ่งไกลมากประมาณ 100 กว่ากิโลเมตร เขาบอกว่าที่เขตตำบลบุฮม อำเภอเชียงคาน จังหวัดเลย เป็นเขตที่มีผลไม้ทั้งปีทำเกษตรกรรมทั้งปี มีรถเข้าไปซื้อสินค้าเกษตรทั้งปี   แต่หน้าฝนมีปัญหาเพราะว่าถนน 2 กิโลเมตรครึ่งขาด   ทำให้รถเข้าไปรับสินค้าเกษตรไม่ได้  ผมฟังเสร็จผมบอกให้หน่วยบัญชาการทหารพัฒนาไปทำถนนให้ 2 กิโลครึ่ง  เขาร้องไห้โฮด้วยความความดีใจ เพราะความที่เป็นคนมีอุดมการณ์   เด็กหนุ่มที่มีอุดมการณ์อยากเห็นการพัฒนา  เขาไม่ได้ขอให้ใคร  เขาขอให้ท้องถิ่นของเขา  เขาไม่นึกถึงว่าเขาอายุ 20 กว่าปีได้มีโอกาสพบกับนายกฯ  มาขอร้องเรียนและได้รับผล   อันนี้เป็นอันหนึ่งที่ผมคิดว่าสังคมไทยเราจะต้องต่อสู้เพื่อการพัฒนาท้องถิ่นไม่เห็นแก่ตัว เพื่อให้ท้องถิ่นอยู่ร่วมกันอย่างมีความสุข ผมเองพร้อมให้ข้าราชการทุกฝ่ายตอบสนองต่อปัญหาประชาชนอย่างตลอดเวลา อันนี้เป็นเรื่องที่ดีมาก 

ขอให้ปรับลดราคาค่าก่อสร้างเขื่อนกันน้ำโขงเซาะตลิ่งลงครึ่งหนึ่ง

ผมเดินทางต่อจากท่าลี่ผ่านอำเภอเมืองมาศรีเชียงใหม่ที่หนองคาย ตลอดทางมีประชาชนมา       บางที่ผมต้องจอดรับเพราะประชาชนกลุ่มใหญ่เตรียมมะม่วงมาให้   จึงเดินทางไปถึงศรีเชียงใหม่  หนองคาย         ช้ากว่าเวลา  ไปถึงกำลังหิว อาหารอร่อย จึงทานกันใหญ่   ค่าอาหาร ก๋วยเตี๋ยวที่ศรีเชียงใหม่แพง เพราะขอเขื่อนกันน้ำโขงเซาะตลิ่งตั้ง 600 ล้านบาท ผมบอกก๋วยเตี๋ยวแพงน่าดู  จึงให้ไปตีราคามาใหม่  สร้างอย่างนี้หรูเกินไปและแพงไป  เพื่อจะให้ถูกลงสักครึ่งหนึ่ง   อย่างน้อยๆ  ลดราคาครึ่งหนึ่งก็ยังดี   

ร่วมตักบาตรกับประชาชนที่วัดป่าบ้านตาด

หลังจากนั้น วันพุธ (21 เม.ย.) ไปต่อที่อุดรธานี  ได้แวะไปดูการแปรรูปเนื้อสัตว์เอาไปทำ          ไส้กรอกอีสาน ทำอะไรต่ออะไร เขาทำได้ดีทีเดียวเป็นชุมชนเล็กๆ แล้วไปที่บึงศรีเจริญ อำเภอเพ็ญ  หลังจากนั้นไปนอนที่วัดป่าบ้านตาดของหลวงตามหาบัว ปรากฏว่าญาติโยมมาก  ไปนอนที่วัด นอนหลับสบาย สนทนาธรรมกับหลวงตาสักชั่วโมงกว่า ไปนอนที่กุฏิ ไม่ใช่กุฏิพระ เป็นกุฏิที่พระไม่ได้นอนแล้ว สะดวกดี  กางมุ้งนอน สำนักข่าว CNN มาขอสัมภาษณ์  ผมใส่ขาสั้นเรียบร้อยภาพออกไปทั่วโลกเลย  ช่างมันเถอะ ตอนเช้าปรากฏว่าไก่วัดนี้ขยันขัน  ตอนตี 4 ครึ่ง และที่น่าขันคือไก่วัดนี้เสียงแหบทุกตัว เพราะว่าแผดเสียงใส่กันไม่ยอมน้อยหน้ากัน ตัวที่หนึ่งขัน  ตัวที่สองต้องขันให้ดังกว่า ผมนอนที่ดงบัง  ไก่ที่ดงบังเสียงไม่แหบ ผมฟังเสียงไก่ผมรู้  เสียงดีเพราะ ที่วัดป่าบ้านตาดไก่เสียงแหบทุกตัว และไก่เยอะมากแผดเสียงกันใหญ่   ตี 4 ครึ่งผมนึกว่าจะนอนต่อสักหน่อย เพราะนอนได้   4 ชั่วโมงกว่า 5 ชั่วโมง ปรากฏว่านอนไม่ไหวเพราะว่าเสียงดังจริงๆ  จึงอาบน้ำแต่งตัวไปตักบาตร  ตักบาตรเสร็จไปลาหลวงตา แล้วเดินทางต่อ

ชาวอุดรธานีขอให้รัฐบาลช่วยแก้ปัญหาน้ำท่วม

ผมเดินทางออกจากอุดรธานี  ไปแวะที่อำเภอหนองหาน จังหวัดอุดรธานี   เที่ยวนี้ประชาชนเยอะมาก ที่นี่น้ำท่วมมาก เขาอยากให้ไปแก้ปัญหาน้ำท่วม ชาวบ้านจึงมากันมาก  ผมกว่าจะหลุดพ้นมาได้แทบตายเหมือนกันวันนั้นคนมากจริง ๆ   ผมหมดแรงเลยเดินกิโลกว่า กิโลกว่าเดินนิดเดียวแต่ประชาชนสองข้างทางมาก ต้องขอขอบคุณในน้ำใจของพี่น้องหนองหานในการต้อนรับอย่างดี 

เตรียมฟื้นฟูหนองหานเพื่อให้เป็นแหล่งน้ำที่สำคัญ

หลังจากนั้นไปสกลนคร ไปนั่งฟังบรรยายสรุปที่บึงหนองหาน  เป็นบึงธรรมชาติที่เกิดขึ้นมาเป็นพันปี  บึงใหญ่มากหลายหมื่นไร่  เข้าใจว่าแสนกว่าไร่  ที่หายไปตอนนี้เหลือเจ็ดหมื่นกว่าไร่  ต้องไปฟื้นกันเพื่อให้เป็นแหล่งน้ำที่สำคัญและเป็นที่กันน้ำท่วมไปในตัว ไปฟังบรรยายสรุปเสร็จก็ทานอาหาร  

เยี่ยมโครงการจัดตั้งหมู่บ้านเศรษฐกิจพอเพียงอันเนื่องมาจากพระราชดำริ

แล้วไปจังหวัดนครพนม แวะที่อำเภอนาแก ไปดูโครงการจัดตั้งหมู่บ้านเศรษฐกิจพอเพียงอันเนื่องมาจากพระราชดำริในสมเด็จพระนางเจ้าฯ พระบรมราชินีนาถ ซึ่งทรงให้หน่วยบัญชาการทหารพัฒนาทำฟาร์มตัวอย่าง  และทำหมู่บ้านแล้วเอาคนจนมาเลี้ยงไว้ให้ทำเกษตรพอเพียง ผมไปพบกับชุมชนที่ทรงเมตตานำมาเลี้ยงไว้ หลังจากนั้นไปฟังบรรยายสรุปของจังหวัดนครพนมที่อำเภอนาแก

ปรับตารางเวลาการเดินทางตรวจราชการให้เร็วขึ้น

จากนั้นเดินทางมาที่มุกดาหาร มีปัญหาเรื่องน้ำท่วมอีก เขาขอเรื่องประตูระบายน้ำเพื่อกันน้ำจากแม่น้ำโขงไหลย้อนเข้าไปในเมือง  หลังจากนั้นวิ่งผ่านอำเภอเลิงนกทา จังหวัดยโสธร  เพื่อเข้าจังหวัดอำนาจเจริญ    เดิมทีเดียวผมจะแวะที่อำเภอเลิงนกทา แต่เนื่องจากผมต้องปรับระยะเวลาให้กลับกรุงเทพฯเร็วขึ้น เพราะวันอาทิตย์พรุ่งนี้สมเด็จพระนางเจ้า ฯ พระบรมราชินีนาถจะเสด็จพระราชดำเนินเยือนรัฐกลันตัน ประเทศมาเลเซีย ผมสามารถเยี่ยมทั้ง 22 จังหวัดตามรายการพอดี  เพียงแต่ร่นระยะเวลาค้างคืน จึงทำให้มีเวลากลับกรุงเทพฯ  วันอาทิตย์   ผมคงจะต้องหาเวลาไปภาคใต้อีกครั้ง   ต้องขออภัยพี่น้องชาวอำเภอเลิงนกทาที่ไม่ได้แวะ ผมไปที่อำนาจเจริญมีการฟังบรรยายสรุป  มีประชาชนมาพบและผมให้ประชาชนมาร้องเรียน  ถูกรังแกบ้าง ถูกข่มขู่บ้าง มาร้องเรียนหมด ผมให้จัดการเดี๋ยวนั้น  ใครถูกข่มขู่ ผู้บัญชาการฯ รับไป คนป่วยให้สาธารณสุขจังหวัดรับไปรับไปหลายรายเหมือนกัน

มุกดาหารเสนอขอทำสะพานข้ามตรงปลายเขื่อนลำปาว

หลังจากอำนาจเจริญแล้วมานอนที่โรงแรมจังหวัดยโสธร  วันนั้นเดินทางไกลมากหลายจังหวัด  6 จังหวัด  จึงมานอนที่ยโสธร  เช้าวันศุกร์ฟังบรรยายสรุปที่ยโสธรเสร็จเดินทางไปที่อำเภอเสลภูมิ   จังหวัดร้อยเอ็ด  จากอำเภอเสลภูมิมาที่กาฬสินธุ์   มาฟังบรรยายสรุปที่วัด   เขาขอเรื่องสะพานข้ามตรงปลายเขื่อนลำปาว เพื่อจะลัดเส้นทางเชื่อมไปออกสะพานที่มุกดาหารที่ไปอินโดจีน  ลาว  ดานัง   เขาบอกว่าถ้าทำสะพานตรงนั้นจะลัดไปอีก 120 กิโลเมตร   ผมดูแล้วเข้าท่าดีแต่จะดูเส้นทางทั้งหมด  ถ้าเป็นเส้นทางหลักต้องทำ  มีอีกหลายเรื่อง   ผมพูดยังไม่ครบ 

พัฒนาด่านช่องเม็ก  จัดระเบียบและทำด่านให้สวยงาม

จากกาฬสินธุ์มาที่มหาสารคาม มาฟังบรรยายสรุปที่ศาลากลางจังหวัด  จากมหาสารคามมาที่อุบลราชธานี   จะเน้นเรื่องการพัฒนาด่านช่องเม็ก  จัดระเบียบและทำด่านให้สวยงาม  จะเป็นด่านสำคัญทีเดียว     ระหว่างการค้าไทย-ลาว  การท่องเที่ยว   เพราะเนื่องจากช่องเม็กติดกับแขวงจำปาสักซึ่งมีที่ท่องเที่ยวมาก มีปลาโลมาน้ำจืด มีน้ำตกที่สวยงาม  เพราะฉะนั้นคนที่ไปอุบลราชธานีสามารถข้ามช่องเม็กไปเที่ยวฝั่งลาวได้ จะต้องพัฒนาด่านตรงนี้   

ทานมังสวิรัตที่ศรีษะอโศก

หลังจากอุบลราชธานี  ความจริง ๆ แล้วเขาจะให้ทานอาหารเย็นที่อุบลราชธานี   เนื่องจากพี่น้องประชาชนที่ศรีษะเกษรอจึงรีบมาก่อน   เมื่อคืนนี้มาถึงที่อำเภอกันทรลักษณ์ จังหวัดศรีสะเกษ  มานอนที่ศรีษะอโศก  ได้รับความสะดวกสบายดีมาก   แต่ที่นี่ไม่มีไก่ขัน  เพราะที่นี่เขาเป็นมังสวิรัต   มียอดผัก น้ำเต้าหู้   ตื่นเช้ามาวันนี้ได้ทานน้ำเต้าหู้กับปาท่องโก๋ทอดโดยญาติธรรมทั้งหลาย  อร่อย ขอบคุณมากในการต้อนรับ เมื่อคืนนี้นอนสบาย  ตื่นตีสี่ครึ่งอีก  ไม่รู้จะเป็นเพราะว่าเวลาผมมานอนวัด   ผมไม่ทานข้าวเย็น  พอไม่ทานข้าวเย็นเลยตื่นเช้าหรือเปล่าก็ไม่รู้ ตื่นตีสี่ครึ่งทุกทีเวลานอนวัด  สะดวกสบายครับ   

ถ้าทุกคนในครอบครัวรู้จักเสียสละซึ่งกันและกันถือเป็นการสร้างนิสัยที่ดีที่สุดของคนไทย

การนอนวัดบอกอะไรอย่างหนึ่ง บอกว่าชีวิตมนุษย์แค่นี้แหละ อย่าให้ชีวิตเป็นนายเรา อย่าทำชีวิตให้ยุ่งยาก อย่าทำชีวิตให้เป็นปัญหาต่อคนอื่นและเป็นปัญหาต่อตัวเราเอง เพราะฉะนั้นให้ปล่อยวางกับสิ่งที่เป็นอยู่ และจงทำดีทำไปเรื่อย ๆ และทำประโยชน์ต่อตัวเอง    ต่อเพื่อนมนุษย์   ต่อสังคมให้มากที่สุด นั่นคือสิ่งที่ดีที่สุด  ต่อสังคมที่ดีที่สุดคือครอบครัว  ถ้าทุกคนในครอบครัวไม่เห็นแก่ตัว เสียสละให้ทุกคนในครอบครัวต่างคนต่างแย่งกันเสียสละในครอบครัว นั่นคือเป็นการสร้างนิสัยที่ดีที่สุดของคนไทย  พ่อเสียสละให้แม่  แม่เสียสละให้พ่อ  ลูกเสียสละให้พ่อแม่ พ่อแม่เสียสละให้ลูก เป็นอะไรที่น่ารัก ไม่ใช่ว่าพ่อเมา แม่ด่า ลูกหนีออกจากบ้าน เป็นอะไรที่เลวร้าย สังคมไทยเวลานี้ต้องหันหน้าเข้าหากัน  อยากจะบอกทุกคนว่าชีวิตก็แค่นี้แหละ เป็นนายก ฯ มีสตางค์  เวลานอนเราไม่รู้หรอก นอนในคฤหาสน์กับนอนในป่า ระหว่างหลับไม่รู้หรอกว่านอนที่ไหน เพราะว่าตอนหลับเราไม่ได้ปรุงแต่ง  แต่เราจะปรุงแต่งเมื่อเราตื่น   ถ้าตื่นจิตสงบ จิตไม่ปรุงแต่งจิตก็มีความสุข  แต่เมื่อไหร่ตาลืมขึ้นมา สิ่งที่มาสัมผัสทั้งประสาท หู  ตา จมูก ลิ้นกายแล้วเอาไปปรุงแต่งใจ นั่นเป็นทุกข์  เพราะฉะนั้นเวลาหลับไม่มีปรุงแต่ง  และเราไม่รู้หรอกว่าเราอยู่ที่ไหน  ไปเสียค่าโรงแรมนอนคืนละแสนบาทกับนอนที่ไม่เสียสตางค์  ผมขี้เหนียวนะต้องใช้งบประมาณภาคอีสานมาก  จึงต้องขอมานอนฟรี

ขอบคุณพี่น้องทั้ง 22  จังหวัดที่ให้การต้อนรับอย่างดี

พอออกรายการเสร็จผมจะไปเยี่ยมพี่น้องที่สุรินทร์ บุรีรัมย์ นครราชสีมา ชัยภูมิ และจะไปกราบหลวงพ่อคูณที่วัดบ้านไร่ อำเภอด่านขุนทด ถ้าไปถึงดึกเกินไปจะขอนอนกับหลวงพ่อคูณ แต่ถ้าหากไม่ดึกเกินไปพอกลับบ้านสัก 4- 5 ทุ่มถึงกรุงเทพฯ  จะกลับไปกรุงเทพฯ  เพราะต้องเตรียมการพรุ่งนี้มีงานต่อ  ต้องขอขอบคุณพี่น้องทั้ง 22 จังหวัด ที่ให้การต้อนรับอย่างดี โดยเฉพาะอย่างยิ่งผู้ว่าราชการจังหวัด  ข้าราชการ  สมาชิกสภาผู้แทนราษฎรทั้งหลาย ส.ส. น่ารักครับ วันประชุมสภาฯ วันพุธ วันพฤหัสฯ ที่ไม่ใช่จังหวัดตัวเอง  ส.ส.ไปอยู่ที่สภาฯ คึกคักเรียบร้อยดี    ถ้าเป็นจังหวัดของตัวเองก็มาอยู่   เขาแบ่งหน้าที่กัน 

แก้ปัญหาเรื่องน้ำท่วม ภัยแล้งและฟื้นฟูธรรมชาติ

เวลาเหลือน้อยจะขอเล่าเรื่องการประชุมคณะรัฐมนตรีที่ผ่านมา มีหลายเรื่องที่ผ่านคณะรัฐมนตรี ขอเล่าเรื่องสั้น ๆ แล้วกันนะครับ  เรื่องแรกคือต้องเร่งแก้ปัญหาเรื่องน้ำท่วม  ภัยแล้ง และฟื้นฟูธรรมชาติจากการที่เดินมาตรวจราชการครั้งนี้  จะต้องประชุมทางวิชาการเอาข้อมูลที่ได้รับการร้องเรียน ข้อมูลที่ศึกษามาประกอบกัน เรื่องนี้จะเป็นเรื่องใหญ่ของประเทศที่จะต้องทำกันอย่างมุ่งมั่นต่อเนื่องและทุ่มเท

เร่งแก้ปัญหาความยากจนใน 3 จังหวัดชายแดนภาคใต้

เรื่องการจัดหาสถานที่สร้างสนามกีฬาทุกตำบล เวลานี้เด็กวัยรุ่นของเราน่าห่วง เด็กวัยรุ่นเป็นวัยที่มีพลังมาก ถ้าเราไม่ให้เขาใช้พลังนี้ปลดปล่อยพลังอย่างสร้างสรรค์ เขาจะไปปลดปล่อยพลังอย่างไม่สร้างสรรค์ อย่างที่เห็นในภาคใต้ชัดเจน เด็กวัยรุ่นที่เราจับมา 10  คน อายุ 15-19  ปี ไปเผาที่ต่าง ๆ บางคนติดยาเสพติด บางคนถูกไล่ออกจากโรงเรียน  คนเหล่านี้ไม่มีงานทำ ไม่มีอะไร  จึงตกเป็นเหยื่อของผู้ใหญ่เลว ๆ ผู้ใหญ่เลว ๆ ก็ใช้เด็กเหล่านี้เพราะเด็กไม่มีความยั้งคิดยั้งทำ มีแต่ความคึกคะนอง ผู้ใหญ่เลว ๆ  ใช้เด็กเหล่านี้ก่อความวุ่นวาย  ทุกอย่างเป็นไปตามทฤษฎีที่ผมเคยพูดไว้ตั้งแต่ต้นว่าปัญหาในภาคใต้เกิดจากอะไร  เพราะฉะนั้นวันนี้เราจะมุ่งมั่นเดินต่ออย่างแน่นอน เราจะพัฒนาแก้ปัญหาความยากจน พัฒนาการศึกษา จะเป็นสองเรื่องใหญ่ การสร้างงานให้คนมีงานทำใน 3 จังหวัดภาคใต้  แล้วเราจะร่วมมือกับทางศาสนา  เพื่อให้ศาสนานั้นนอกจากสอนศาสนาแล้วสามารถสอนสามัญสอนวิชาชีพให้คนด้วย เมื่อจบแล้วจะได้มีงานทำ  เหมือนกับที่ผมมาอยู่ที่นี่  ที่นี่ศาสนาเป็นตัวเสริม  แต่     จริง ๆ แล้วสอนการดำรงชีวิตอย่างพอเพียงตามแนวพระราชดำริของพระบาทสมเด็จพระเจ้าอยู่หัว มีทั้งเกษตรอินทรีย์  สอนให้มีความขยันหมั่นเพียรและเรียนหนังสือ การเรียนหนังสือที่นี่เป็นการเรียนแบบธรรมชาติ  โดยการใช้กิจกรรมไปเรียนหนังสือไป ไม่ใช่เรียนแบบท่องจำ แล้วเอาศาสนาเอาหลักธรรมะสอดแทรกเข้าไป  สรุปแล้วที่นี่มีประชาชนมาอยู่ด้วยและทำงานด้วย เป็นทั้งบ้าน วัด โรงเรียน อยู่ร่วมกันในที่เดียวกัน บูรณาการชีวิตความเป็นอยู่ธรรมชาติของประชาชนในบ้าน แล้วเอาเรื่องของวัดคือ ระบบของธรรมะ และเอาเรื่องของการเรียนการสอนเข้ามาเป็นวิธีที่ดี เพราะฉะนั้นเช่นกันครับเราจะต้องไปพัฒนาภาคใต้ในเรื่องของการสร้างอาชีพ สร้างรายได้ แก้ปัญหาความยากจน   ขณะเดียวกันนั้นคนที่กระทำไม่ดีโยงใยไปกับมิจฉาชีพมาก  จากการที่จับเด็ก 10 คนนี้ได้ ทำให้สรุปได้อีกหลายเรื่องจากการที่มีความเชื่อไว้เดิมแต่ไม่กล้าสรุป วันนี้สามารถสรุปได้อีกหลายเรื่อง  บรรดาพวกมิจฉาชีพทั้งหลายที่อาศัยคราบอุดมการณ์ผิดๆ รับรองว่าต้องตามเล่นงานกันแน่ จะก่อกวน   อย่างไรต้องเล่นงาน มีไม่กี่ตัว ผมเรียกเป็นตัวนะครับไม่เรียกเป็นคน

ประชาชนในจังหวัดภาคใต้เกิน 99.5% ต้องการอยู่อย่างสันติ

ส่วนเรื่องของเด็กต้องมีเมตตาธรรมให้แน่นอน เด็กหลงผิดต้องเอาไปพัฒนา จะปล่อยกลับไปอยู่อย่างเดิมแล้วทำอีกไม่ได้ ส่วนความยากจนนั้นเป็นปัญหาสำคัญของ 3 จังหวัดภาคใต้จริงๆ  เรื่องการศึกษา เรื่องการฝึกอาชีพ 3 เรื่องนี้ จะต้องเร่งดำเนินการด่วน ประชาชนในจังหวัดภาคใต้เกิน 99.5% เป็นคนที่มีความต้องการอยู่อย่างสันติตามหลักศาสนาของเขา แต่มีคนอีกไม่กี่คนเป็นคนนอกรีตที่พยายามจะทำให้ป่วน ทำให้ทุกอย่าง    เสียหาย ทำให้เสียภาพพจน์  เราต้องจัดการคนเลว ทุกสังคมมีทั้งคนดีและคนเลว คนเลวต้องได้รับการลงโทษ     คนดีต้องได้รับการยกย่องได้รับโอกาส  จะทำต่อไป

จัดหาสถานที่ก่อสร้างสนามกีฬาในทุกตำบล

เรื่องกีฬาเป็นเรื่องที่ต้องพัฒนาเพื่อจะให้เยาวชนได้ใช้เวลาอย่างสร้างสรรค์ ผมจะให้ทุกตำบลมีสนามกีฬา สนามกีฬาไม่จำเป็นต้องเป็นสนามกีฬาเลอเลิศอะไร   เป็นสนามกีฬาที่เด็กสามารถพักผ่อนหย่อนใจ   ได้ก็เพียงพอ   ได้สั่งให้นายอำเภอทุกอำเภอไปดูว่าทุกตำบลจะมีสนามกีฬา ผมให้ไปเตรียมหาสถานที่ในภาคใต้แล้ว  ผมจะให้หน่วยบัญชาการทหารพัฒนาเข้าไปทำโดยด่วน

การแก้ปัญหาฝุ่นละอองบริเวณหน้าพระลาน

ปัญหาฝุ่นละอองที่บริเวณหน้าพระลาน จังหวัดสระบุรี ได้รับการแก้ไขเรียบร้อย รัฐมนตรีทั้งหลายทำงานได้ฉับไวมาก  ท่านทั้งหลายที่ถูกสั่งปิดโรงงานไป  ถ้าคิดว่าจะทำให้ถูกต้องไม่เห็นแก่ตัว จะไม่ทำความเดือดร้อนให้กับประชาชนมาขออนุญาตใหม่  แต่ถ้าทำผิดอีกโดนอีก   เพราะไม่อย่างนั้นสังคมอยู่ร่วมกัน ไม่ได้  มีคนที่พยายามจะไปหาผลประโยชน์โดยทำร้ายคนอื่น   คนจนไม่มีปากมีเสียงต่างๆ เขาก็แย่   นั่งดูดฝุ่น    ทุกวันปอดพังหมด

ภาวะการคลังของประเทศกลับมาสู่เสถียรภาพที่มั่นคงเร็วกว่าที่คิด 5 ปี

เรื่องรายได้ประเทศเมื่อสิ้นเดือนมีนาคมสรุปการจัดเก็บรายได้ประเทศครึ่งปีงบประมาณ 2547 คือเริ่มตั้งแต่เดือนตุลาคมถึงสิ้นเดือนมีนาคม 6 เดือน ตัวเลขดีเกินเป้า สรุปคือบอกให้รู้ว่าภาวะงบประมาณที่ตั้งไว้ขาดดุลเดิม  99,9000 ล้านบาท   คิดว่าไม่ขาดดุลจึงตั้งงบกลางปีขึ้นมาอีก 135,000 ล้านบาท  ถึงแม้ว่าตั้งงบฯ เกินมาอีก 135,000 ล้านบาท  ยังทำท่าจะไม่ขาดดุล เพราะฉะนั้นปี  2547  น่าจะจบที่การขาดดุลน้อยมาก    ปี 2548      งบประมาณจะเกินดุลเท่ากับว่า ปี 2547  ปี  2548  เหมือนกับว่าไม่ขาดดุล   แสดงว่าภาวะการคลังของประเทศกลับมาสู่เสถียรภาพที่มั่นคงเร็วกว่าที่คิด 5 ปี พอมาพูดเรื่องการเก็บรายได้ต้องขอบอกพี่น้องประชาชนว่าผมบอกกับทางกรมสรรพากรแล้ว ห้ามเก็บภาษีเกษตรกร  ให้เก็บภาษีผู้ค้าสินค้าเกษตรกร  คือเก็บภาษีพ่อค้าไม่ใช่เก็บภาษีเกษตรกร เพราะเกษตรกรโดนภาษีไม่ไหว แค่ไม่โดนจะตายอยู่แล้ว  เกษตรกรเขามีรายได้อย่างไรเขาไม่อยู่ในเกณฑ์ที่ต้องเสียภาษี แต่ไปเจอภาษีหัก ณ ที่จ่ายและเขาไม่รู้ว่าจะไปเอาคืนที่ไหน เพราะเกษตรกรไปขอคืนภาษี     ไม่เป็น  ผมจึงบอกให้กระทรวงการคลังช่วยไปดูเพราะไม่อย่างนั้นมีคนสมอ้างมีมาก คนไปปล่อยข่าวว่าต่อไปนี้คนอ้วนเกิน 65 กิโลกรัมรัฐบาลจะเก็บภาษี คนพูดก็เสียสติ  ถ้าคนเชื่อก็เสียสติ  คนใส่ทองเกิน 2 บาทจะ เก็บภาษี   เสียสติทั้งคนพูดและคนเชื่อ   รัฐบาลไม่มีนโยบายใด ๆ ในเรื่องเหล่านี้  

สั่งการตำรวจห้ามจับผู้ไม่ใส่หมวกกันน็อกในนา

อีกเรื่องที่ผมสั่งตำรวจไปคือหมวกกันน็อก  ไปจับหมวกกันน็อกในนาไม่ได้  ในนาเขาใส่งอบ ถ้างอบมี มอก. ไม่ต้องจับ  หมวกกันน็อกใส่เพื่อความปลอดภัยของประชาชน ถ้าจะจับต้องไปจับในเขตเทศบาล บนถนนไฮเวย์  ถนนทางหลวงใหญ่ๆ ทางหลวงแผ่นดิน เพื่อความปลอดภัยของประชาชนผู้ใช้รถ แต่ว่าถนนในซอยในหมู่บ้านไปจับเขาได้อย่างไร ถ้าอย่างนั้นตาย วิ่งไปซื้อน้ำปลาขวดหนึ่งในหมู่บ้านไปจับไม่ได้ อันนี้ได้      สั่งการไปเรียบร้อยแล้ว  ยังมีอีกหลายเรื่องที่ไม่ได้พูด  สรุปคือขอขอบคุณพี่น้องใน 22 จังหวัดที่ให้การต้อนรับ    ผมอย่างดีให้การต้อนรับไม่เท่าไร แต่ให้ข้อมูล ให้ผมมีความรู้ชัดเจนถึงปัญหาเพื่อจะได้แก้ปัญหาในพี่น้อง      ประชาชนได้ถูกต้อง  วันนี้หมดเวลาแค่นี้   ขอขอบคุณแล้วพบกันใหม่ครับสำนักโฆษก

จินตนา ถอดเทป/พิมพ์

ดวงฤดี ตรวจ