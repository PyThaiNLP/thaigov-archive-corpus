คำกล่าว ของ พ.ต.ท. ทักษิณ  ชินวัตร นายกรัฐมนตรี
ในพิธีเปิดบริษัท ห้องปฏิบัติการกลางตรวจสอบผลิตภัณฑ์เกษตร
และอาหาร จำกัด(LCFA)
ณ อาคารบริษัท ห้องปฏิบัติการกลางตรวจสอบผลิตภัณฑ์เกษตร
และอาหาร จำกัด(LCFA)
ภายในมหาวิทยาลัยเกษตรศาสตร์ บางเขน

วันจันทร์ที่ 17 พฤษภาคม  2547 เวลา 14.20 น.

 

----------------------------------------
 
ท่านรัฐมนตรีว่าการกระทรวงเกษตรและสหกรณ์

ท่านรัฐมนตรีช่วยว่าการกระทรวงเกษตรและสหกรณ์

ท่านผู้บริหารบริษัท ห้องปฏิบัติการกลางตรวจสอบผลิตภัณฑ์เกษตรและอาหาร จำกัด หรือ LCFA

ท่านผู้มีเกียรติ

                                ตามที่รัฐบาลได้จัดสรรงบประมาณจำนวนมากก็เพราะว่ารัฐบาลมองเห็นความสำคัญของแนวโน้ม  เรื่องของความปลอดภัยในอาหาร  และความที่การแข่งขันทางสินค้าเกษตรและการแปรรูปสินค้าเกษตรนับวันจะมีมากขึ้น  การที่จะมีการกีดกันทางการค้าในลักษณะที่ไม่ใช่เป็นเรื่องของภาษีอากรนั้นจะมากขึ้นทุกวัน   เพราะฉะนั้นถ้าเราไม่มี Lab ชั้นดีได้มาตรฐานโลก  เราก็จะไปถกเถียงกับเขา  หรือมีสิ่งที่รับรองความปลอดภัยของเราที่เป็นวิทยาศาสตร์และยอมรับได้ในสากลนั้นไม่เพียงพอ  รัฐบาลจึงได้ตัดสินใจลงทุนครั้งนี้  แต่เนื่องจากว่าเป็นการบริการประชาชน  จึงเป็นการลงทุนซึ่งสามารถที่จะได้รับค่าตอบแทนกลับคืนมาในการลงทุนได้  โดยที่ไม่ต้องเก็บค่าบริการแพงจนเป็นภาระกับประชาชน  ทำให้แข่งขันกันไม่ได้  เพราะฉะนั้นความพอดีอยู่ที่ว่าเก็บค่าบริการเท่าที่จำเป็นเพื่อให้เอกชนยังสามารถแข่งขันกันได้  และให้มีความน่าเชื่อถือในระดับสูง

                                ผมดีใจที่ Lab นี้ได้มาตั้งอยู่ที่มหาวิทยาลัยเกษตรศาสตร์  เพราะว่าจะได้ใช้เป็นศูนย์กลางการเรียนรู้ให้กับนักศึกษาและอาจารย์  ซึ่งหลายคนอาจจะจบมาแล้ว   เครื่องไม้เครื่องมือที่มีอยู่อาจจะไม่ทันสมัย  ก็จะได้ใช้เครื่องมือที่ทันสมัย  พร้อมกับนักเรียนก็ได้เรียนรู้ไปในตัว  การวิจัยที่ได้จากตรงนี้  ทั้งมหาวิทยาลัยและ Lab ก็จะเป็นประโยชน์ต่อการพัฒนาประเทศในด้านของเกษตร  ซึ่งมีบุคคลที่เกี่ยวข้องกับทางด้านของการเกษตร  และการแปรรูปสินค้าเกษตรจำนวนมาก

                                นับวันโลกยุคใหม่  คนจะห่วงเรื่องสุขอนามัยมากขึ้น  ถ้าไม่มีหลักในการที่จะอ้างอิงเพียงพอแล้วจะเกิดการจินตนาการไปต่าง ๆ นานาในทางความหวาดกลัว  และจะเป็นผลถึงทำให้เรามีปัญหาต่อการส่งออก  เป็นปัญหาระดับรัฐบาลไม่ใช่เรื่องใหญ่  แต่เป็นปัญหาระดับชาวบ้านที่ยากจนนั้นเรื่องใหญ่  ถ้าเขาไม่สามารถทำมาหากินได้ติดต่อกันสัก 2-3 เดือนนั้นเป็นอันตรายต่อระบบครอบครัวเขาพอสมควร  เพราะฉะนั้นรัฐบาลจึงจำเป็นที่จะต้องเป็นแกนในการสร้างความเข้มแข็งให้กับอุตสาหกรรมการเกษตร  หรือตัวเกษตรกรรมเองอย่างเต็มที่  วันนี้ต้องขอขอบคุณทุกฝ่ายโดยเฉพาะอย่างยิ่งกระทรวงเกษตรและสหกรณ์ที่ได้เอาจริงเอาจังเรื่องนี้  และได้เสร็จสิ้นเร็วกว่าที่ผมคาดไว้  ปกติแล้วงบประมาณอนุมัติในรัฐบาลหนึ่ง  มักจะเสร็จในอีกรัฐบาลหนึ่ง  แต่วันนี้อนุมัติรัฐบาลนี้และเปิดบริการได้ในรัฐบาลนี้  ก็คงเป็นสองส่วน   เป็นเรื่องของความมั่นคงทางการเมืองทำให้รัฐบาลอยู่ยาว  และการทำงานที่รวดเร็วของส่วนราชการและของฝ่ายการเมือง  ทำให้เป็นโครงการที่คิดในรัฐบาลนี้  อนุมัติงบประมาณรัฐบาลนี้  และเปิดได้ในรัฐบาลนี้  ซึ่งเป็นสิ่งที่จะสร้างความเชื่อมั่นให้กับภาคเอกชนและต่างประเทศอีกมากมาย   ถึงเรื่องสิ่งที่รัฐบาลพูดและสิ่งที่

รัฐบาลทำ

                                ขอขอบคุณทุกฝ่ายที่ได้ทุ่มเทกัน  และหวังว่า Lab แห่งนี้จะเป็นประโยชน์ทั้งการเรียนรู้  เป็นประโยชน์ทั้งการออกใบรับรองที่เป็นมาตรฐานสากล  ที่ทำให้เป็นที่น่าเชื่อถือ  ที่สำคัญขอฝากข้อคิดกับผู้บริหารว่า  ความน่าเชื่อถือเป็นหัวใจสำคัญของโลกทุนนิยม   อย่าให้ความน่าเชื่อถือถูกเคลือบแคลงเป็นอันขาด  เพราะฉะนั้นการตรวจทุกอย่างต้องเป็นหลักวิทยาศาสตร์  โดยที่ให้วิทยาศาสตร์ตอบวิทยาศาสตร์  โดยไม่ต้องถือว่าผู้ใดถามและจะตอบผู้นั้นอย่างไร  ให้ถามแบบวิทยาศาสตร์ตอบแบบวิทยาศาสตร์  นั่นคือสิ่งที่จะเป็นความน่าเชื่อถือ  เพราะเครื่องมือเราดีอยู่แล้ว  ขอให้เราได้ทำงานแบบวิทยาศาสตร์  ตรงไปตรงมา  ความน่าเชื่อถือเกิดก็จะเป็นประโยชน์ต่อทั้งประเทศ  ขอให้ร่วมกันทำให้ดีที่สุด  และหากว่าระหว่างทำนั้นมีอะไรที่ต้องพัฒนาอีก  ต้องปรับปรุงอีก  เพื่อให้มาตรฐานของเราอยู่ในระดับโลก  และรองรับความต้องการของภาคเอกชนหรือเกษตรกรได้อย่างทั่วถึงนั้น  ผมพร้อมจะสนับสนุน 

                                ขอให้การดำเนินงานของบริษัทฯ ได้สำเร็จลุล่วงด้วยดี  เป็นประโยชน์ต่อวงการศึกษา เกษตรกร และผู้อยู่ในวงการแปรรูปสินค้าเกษตรเป็นอย่างดี  บัดนี้ได้เวลาอันสมควรแล้ว  ผมขอเปิดบริษัท ห้องปฏิบัติการกลางตรวจสอบผลิตภัณฑ์เกษตรและอาหาร จำกัด ณ บัดนี้ 

 

                                                                ----------------------------------------------- 

 

                                                                                                ฝ่ายประชาสัมพันธ์และเผยแพร่  สำนักโฆษก

                                                                                                วิมลมาส  รัตนมณี / ถอดเทป / พิมพ์

                                                                                                ดวงฤดี  รัตนโอฬาร / ตรวจ