คำกล่าวของพันตำรวจโท ทักษิณ  ชินวัตร  นายกรัฐมนตรี

ในรายการ “นายกฯ ทักษิณคุยกับประชาชน”

ทางคลื่นเอฟ.เอ็ม. 92.5  สถานีวิทยุกระจายเสียงแห่งประเทศไทย

เวลา 08.00 น. วันเสาร์ที่ 15  พฤษภาคม 2547

-------------------------

สวัสดีครับ พี่น้องประชาชนที่เคารพรักครับ

วันนี้ผมอยู่ที่กรุงเทพฯ สัปดาห์ที่แล้วไปภาคใต้ หลังจากที่พูดวิทยุกับท่านจากอำเภอสุไหงโก-ลกเสร็จแล้ว ผมไปที่จังหวัดปัตตานี  ไปตรวจเยี่ยมสถานที่ที่เรียกว่ามัสยิดกรือเซะ ซึ่งเดิมทีเดียวเป็นประวัติศาสตร์อันยาวนานของปัตตานี  เพราะเป็นมัสยิดที่สร้างไว้แล้วสร้างไม่เสร็จ  กรมศิลปากรไปอนุรักษ์ไว้  แต่ตอนหลังประชาชนอยากจะขอใช้เป็นที่ละหมาด  จึงไปทำหลังคาผ้าใบปิดไว้   เมื่อมีเหตุเกิดขึ้นเราจึงตกลงกันเมื่ออังคารที่แล้ว (11 พ.ค.)อนุมัติงบประมาณที่จะไปซ่อมแซมแต่รักษาเอกลักษณ์ของความที่ไม่มีโดมคือมองจากข้างนอกแล้วไม่มีโดมเหมือนกับสร้างไม่เสร็จ  จะรักษาอย่างนั้นไว้เพราะเนื่องจากว่า กรมศิลปากร  ผู้นำศาสนา  ประชาชน  เห็นพ้องต้องกันในแบบที่กรมศิลปากรได้ออกแบบไว้  จะใช้เงินเฉพาะตรงนั้นประมาณ 8 ล้านบาท  ทีนี้ผมบอกว่าประชาชนสนใจมาท่องเที่ยวมาดูมาละหมาดกันมาก  เพราะฉะนั้นควรจะทำรอบบริเวณด้วย  ร้านค้าก็ทำให้ดูสวยงาม   จะไปปรับทัศนียภาพรอบบริเวณทั้งหมดด้วย  เดี๋ยวผมจะกลับมาพูดเรื่องภาคใต้    อีกครั้ง

ตั้งศูนย์อำนวยการปฏิบัติการแก้ไขปัญหาหนี้สินภาคประชาชน

ขณะนี้รัฐบาลได้จัดตั้งศูนย์อำนวยการปฏิบัติการแก้ไขปัญหาหนี้สินภาคประชาชนขึ้นแล้ว คือเมื่อวันจันทร์ที่  10 พฤษภาคมที่ผ่านมา  ผมได้ไปเปิดการสัมมนาเรื่อง “แนวทางการแก้ไขปัญหาหนี้สินภาคประชาชน” และเปิดศูนย์อำนวยการปฏิบัติการแก้ไขปัญหาหนี้สินภาคประชาชนขึ้น ซึ่งกระทรวงการคลังได้เป็นคนจัดและตั้งศูนย์นี้ขึ้นที่กระทรวงการคลัง  วันนั้นที่ไปเปิดมีผู้ว่าราชการจังหวัดทุกจังหวัด ผู้นำองค์กรพัฒนาชุมชน สถาบันการเงินเอกชนและหน่วยงานที่เกี่ยวข้องมาร่วมสัมมนากันประมาณ 500 คน เพื่อจะได้แนวทางที่เข้าใจตรงกันไปแก้ไขปัญหาหนี้สินให้ภาคประชาชน โดยเริ่มต้นที่หนี้นอกระบบก่อน  เราตั้งเป้ากันไว้ว่าจะทำให้เสร็จภายในสิ้นเดือนสิงหาคม 2547 เฉพาะหนี้นอกระบบ  ส่วนหนี้ในระบบจะทำคู่ขนานกันไป  คิดว่าจะทำให้เสร็จในปีนี้  คือปรับโครงสร้างหนี้ภาคประชาชน  จะได้จัดหนี้ให้อยู่ในระดับที่มีรายได้เพียงพอที่จะชำระได้      คนไหนมีปัญหารายได้ไม่เพียงพอ เราจะพยายามหางานให้ทำเพิ่ม งานอิสระบ้าง งานรับจ้างบ้าง เพื่อจะให้รายได้เพียงพอต่อการชำระหนี้ และในที่สุดจะหมดหนี้   อันนี้เป็นเรื่องการแก้ปัญหาความยากจนในภาพรวมทั้งหมด

การแก้ปัญหาเรื่องที่ดินทำกินจะเริ่มดำเนินการปลายปีนี้

เริ่มต้นเราจะเริ่มด้วยปัญหาหนี้สิน ต่อไปจะเป็นปัญหาเรื่องรายได้ และจะนำไปสู่เรื่องของการ   จัดสรรที่ดินทำกิน เรื่องที่ดินทำกินซึ่งท่านพลเอกชวลิต  ยงใจยุทธ  รองนายกรัฐมนตรี เป็นประธานจะพยายามเริ่มทำตั้งแต่ปลายปีนี้เป็นต้นไป ขณะนี้อยู่ระหว่างการรวบรวมทั้งภาคอุปสงค์และภาคอุปทานเอามาวิเคราะห์ให้ชัดเจนเพื่อจะจัดได้ถูกต้อง เรื่องของที่ดินจะต้องใช้เวลานานกว่าเรื่องของหนี้สิน แต่จะลงมือเลย   ส่วนพวกที่บุกรุกที่ดิน ไม่ได้นะครับ  วันนี้ใครบุกรุกที่ดิน  ไม่ได้   ไม่ต้องบุกสำหรับคนที่ไม่มีที่  แต่นายทุนถ้า  บุกรุกเมื่อไหร่โดนอยู่แล้ว  ทำไม่ได้   

กระทรวงการคลังตั้งทีมเจรจา 4,000 ทีม

ส่วนเรื่องของกระทรวงการคลังที่ตั้งศูนย์อำนวยการปฏิบัติการแก้ไขปัญหาหนี้สินนั้น ขณะนี้เราตั้งทีมเจรจาหนี้ไว้ถึง 4,000 ทีม เพราะว่ามีผู้ที่เดือดร้อนเรื่องหนี้สินนอกระบบอยู่ประมาณ 1,300,000 ราย ซึ่งจะใช้ 4,000 ทีมลงไป  น่าจะไหวนะครับ  ทีมหนึ่งทำประมาณ 300 รายใช้เวลา 3 เดือน

สอบถามการเกิดเหตุการณ์ 28 เมษายนจากชาวบ้าน

ผมขอกลับมาเรื่องภาคใต้นะครับ วันอาทิตย์ที่แล้ว (9 พ.ค.) ผมไปที่มัดยิดกรือเซะได้มีโอกาสพบพี่น้องประชาชนทั้งผู้ที่มาเที่ยว และผู้ที่อยู่บริเวณนั้น ผมเข้าไปถามคนที่อยู่ในเหตุการณ์ว่าอยู่ในเหตุการณ์ไหม เขาเล่าให้ผมฟังว่า เขาอยู่ในเหตุการณ์ ผมถามว่าเรื่องเป็นอย่างไร   เขาค่อยๆ เล่าให้ผมฟัง  ผมเดินไปผมก็ถามคนนั้นคนนี้แล้วก็เก็บข้อมูลมา   เขาบอกว่าผู้ที่เสียชีวิตไปนั้น หลังจากที่ปะทะกับตำรวจ ปล้นเอาปืนมาแล้ว ยิงตำรวจเสียชีวิตไปแล้ว เขามีรถปิกอัพอยู่คันหนึ่ง ความจริงถ้าเขาจะหนีเขาพอหนีได้  กว่าทหารจะมา ตำรวจจะมาปิดล้อมที่เกิดเหตุ ใช้เวลา ไม่ใช่ทันทีทันใด แต่เขามุ่งเข้าไปที่นี่ และไปถึงเขาไล่คนที่กำลังละหมาดออกมา เพราะฉะนั้นคนที่อยู่ในนั้น อันนี้ชาวบ้านบอกผมนะครับ ผมยังไม่เชื่อ  ซึ่งกรรมการสอบสวนข้อเท็จจริงต้องไปสอบอีกที ชาวบ้านบอกว่าเหลือแต่กลุ่มเขาที่อยู่ในนั้น  เขาเล่าให้ผมฟัง   แต่ไม่เป็นไร   ทั้งหมดนี้เป็นสิ่งที่เราไม่พึงปรารถนาทั้งนั้น คนไทยด้วยกันต้องไม่ทำร้ายกันเอง ไม่ว่าเราจะนับถือศาสนาใด เพราะว่าเราให้อิสรภาพในการนับถือศาสนาอยู่แล้ว และจริงๆ ความขัดแย้งระหว่างศาสนาไม่มี แต่เป็นเรื่องของกลุ่มคนไม่กี่คน แล้วไปชวนเด็กๆ ให้หลงผิด

ขอให้เยาวชนที่หลงผิดมามอบตัวกับทางการ

วันนี้ผมได้ชวนเด็กๆ ทั้งหลาย ชวนพ่อแม่เขาบอกว่าพาลูกๆ ที่หลงผิดที่ถูกครูบ้าๆ สอนอะไรที่เพี้ยนๆ  ให้เอามามอบตัว   แล้วเราจะช่วยกันฝึกงานให้ สร้างอาชีพให้ ให้เขากลับมาเป็นพลเมืองดีก็เริ่มทยอยมา และขณะนี้กำลังมีสัญญาณว่าจะมากันอีกหลายคน ผมอยากให้คนไทยทุกคนหันหน้าเข้าหากัน  แล้วเรามาช่วยเหลือซึ่งกันและกันให้สังคมอยู่ได้ ผมย้ำอีกครั้งว่าสังคมภาคใต้นั้นเป็นสังคมที่ไม่ค่อยได้ดูแลมานานมาก  โดยเฉพาะอย่างยิ่งความยากจน  เรื่องของการศึกษา  สองเรื่องนี้เป็นเรื่องที่อ่อนมาก   ซึ่งเราจะหันหน้าเข้ามาหากันและจะแก้ปัญหา  

เสริมกำลังและให้การคุ้มครองเจ้าหน้าที่

หลังจากนั้นผมไปพบกับคณะเอกอัครราชทูต ซึ่งรัฐมนตรีโภคิน พลกุล  รัฐมนตรีว่าการกระทรวงมหาดไทยพาทูตจากประเทศมุสลิม 12 ประเทศมาดูพื้นที่ 3 จังหวัดชายแดนภาคใต้  ได้ไปพูดคุยกับเขา ก็เป็นเรื่องที่ดี  ขณะนี้เรื่องของภาคใต้มีแนวโน้มจะคลี่คลายไปในทางที่ดี แต่ยังมีการก่อกวนอยู่ เพราะฉะนั้นต้องอดทนอีกสักระยะหนึ่ง เราจะพยายามทำให้เรียบร้อยโดยเร็วทั้งสองทาง คือเสริมกำลังเพื่อให้เกิดความมั่นใจแก่พี่น้องประชาชน  และให้การคุ้มครองเจ้าหน้าที่ในการทำงานเพื่อช่วยการพัฒนา  ขณะเดียวกันนั้นคนที่ยังไม่ปฏิบัติตามกฎหมาย   ทำร้ายคนอื่นอยู่ต้องถูกดำเนินการจับกุม   ถ้าหากว่ามามอบตัวกลับเนื้อกลับตัว  เราจะช่วยกันดูแลว่าจะช่วยเหลือกันอย่างไร

ตั้งคณะทำงานของนายกรัฐมนตรีในการพัฒนา 3 จังหวัดชายแดนภาคใต้   

ผมได้แต่งตั้งคณะทำงานขึ้นมาอีกชุดหนึ่ง เป็นคณะทำงานของผมเรียกว่า คณะทำงานของนายก-รัฐมนตรีในการพัฒนา 3 จังหวัดชายแดนภาคใต้   ภารกิจคือไปเสริม  เสริมคนที่ทำอยู่ปัจจุบัน และไปเร่งการทำงานปัจจุบัน ไม่คล่องตัวตรงไหน  กลุ่มไหนไม่คล่องตัวมาใช้กลุ่มนี้   กลุ่มนี้พร้อมจะเร่ง  เพราะว่าผมให้รัฐมนตรีเนวิน  ชิดชอบ  รัฐมนตรีช่วยว่าการกระทรวงเกษตรและสหกรณ์   เป็นประธาน  เพราะเนื่องจากว่าดูเรื่องเกษตร   เรื่องการทำอาชีพเสริมให้ชาวบ้าน ให้โรงเรียนปอเนาะต่างๆ  แต่การทำงานที่โน่นต้องการด้านความ      มั่นคง  จึงให้พลเอกสัมพันธ์ บุญญานันต์  ผู้ช่วยรัฐมนตรีกระทรวงกลาโหมไปร่วมด้วย   และต้องการการสั่งจ่ายงบประมาณที่คล่องตัวรวดเร็ว   จึงให้คุณพรชัย นุชสุวรรณ  ผู้ช่วยรัฐมนตรีและดูเรื่องงบประมาณไปร่วมด้วย  แล้วให้ ดร.รุ่ง   แก้วแดง  ซึ่งจะไปช่วยดูเรื่องของการศึกษาและเป็นคนยะลา  เข้าไปช่วยกันดูไปช่วยกันทำ  และให้    คุณยงยุทธ  ติยะไพรัช  เลขาธิการนายกรัฐมนตรี  เป็นเลขานุการ   มีอะไรจะได้ประสานเรื่องของงบกลาง  เรื่องการประสานข้ามหน่วยงาน  เพื่อที่จะให้คณะทำงานชุดนี้เป็นตัวเสริม  ตัวเร่ง  ให้ทำงานได้เร็วขึ้น              คณะทำงานชุดนี้จะออกแบบฟอร์มเพื่อให้พี่น้องประชาชนได้กรอก  เพื่อจะได้รู้ว่าขณะนี้ต้องการทำอะไร  อยากทำอะไร   อยากมีรายได้เสริมประเภทไหน เลี้ยงไก่ไหม ปลูกเห็ดไหม เลี้ยงปลาไหม อยากทำงานไหมไปซ่อมถนนไหม   จะมีแบบฟอร์มให้ ขอความร่วมมือให้พี่น้องที่อยู่ภาคใต้ได้กรอกแบบฟอร์มนี้    เราจะได้รู้ข้อมูลความต้องการเพื่อจะได้แก้ปัญหาให้  ช่วยให้ท่านพ้นจากความยากจนโดยเร็ว   และเราไม่เลือกนะครับว่าจะต้องเป็นพี่น้องมุสลิมเท่านั้น พี่น้องทุกคน ทุกครอบครัวที่อยู่ใน 3 จังหวัดชายแดนภาคใต้ จะนับถือศาสนาใด      เราถือเป็นคนไทยหมด  เพราะฉะนั้นอันนี้ไม่ได้เลือกที่รักมักที่ชังใดๆ แต่ว่ากำลังแก้ปัญหาสถานการณ์ 3 จังหวัดชายแดนภาคใต้เป็นพิเศษ และรวดเร็ว เพราะเนื่องจากแย่และสะสมมานาน  

รวบรวมจำนวนผู้เสียชีวิตและผู้ที่เสียหายจากเหตุการณ์ใน 3 จังหวัดชายแดนภาคใต้

เรื่องของการช่วยเหลือต้องขอเรียนว่า เรื่องของ 3 จังหวัดชายแดนภาคใต้นั้น เราถือว่าคนไทย     ทุกคนเป็นคนไทย ครอบครัวไทยทุกคนที่ประสบเคราะห์กรรมหลังจากที่คนไทยเหล่านั้น ถึงแม้เป็นคนผิดหรือคนถูก ต้องเสียชีวิตไปก็เป็นคนไทย   เราจะแยกแยะ   กฎหมายก็ว่าไปเรื่องหนึ่ง   แต่เรื่องมนุษยธรรม  ในฐานะที่รัฐบาลต้องดูแลพี่น้องคนไทยจะไว้อีกส่วนหนึ่ง เพราะฉะนั้น ขณะนี้ได้มีการสำรวจผู้เสียชีวิตและผู้ที่บาดเจ็บทุพพลภาพทั้งหลาย ที่เกิดเหตุใน 3 จังหวัดชายแดนภาคใต้ ไม่ว่าคนๆ นั้นจะเป็นฝ่ายที่ทำผิดหรือทำถูก เราจะหันไปดูว่าครอบครัวเขาแต่ละคนเดือดร้อนอย่างไร เพื่อจะใช้เมตตาธรรมและมนุษยธรรมเข้าไปแก้ปัญหา เรื่องกฎหมายบ้านเมืองก็ดำเนินไป  ใครผิดก็ว่าไป แต่เรื่องของมนุษยธรรมและเมตตาธรรมยังต้องเก็บไว้อยู่ได้มอบหมายให้ท่านพลเอกชวลิต  ยงใจยุทธ  รองนายกรัฐมนตรี  ซึ่งดูแลด้านความมั่นคงไปรวบรวมรายละเอียดทั้งหมด แล้วผมจะให้ทีมของเลขาธิการนายกรัฐมนตรีไปประชุมเรื่องของแนวทางการช่วยเหลือ และหลังจากนั้นเราจะได้ไปช่วยเหลือให้ถูกต้อง  

ร่างพระราชกฤษฎีกาตั้งอำเภอกรงปินัง

คณะรัฐมนตรีได้อนุมัติในหลักการร่างพระราชกฤษฎีกาตั้งอำเภอกรงปินัง  จังหวัดยะลา อำเภอกรงปินังเดิมเป็นกิ่งอำเภอ เป็นมาแล้ว 11 ปี  มีพื้นที่  185 ตารางกิโลเมตร  4 ตำบล 23 หมู่บ้านประชากรมี 20,000 กว่าคน   ทีนี้ความเจริญคือมีความใหญ่ของกิ่งอำเภอ  แต่น่าจะมีความเจริญกว่านี้  พอดีวันนั้นเกิดเหตุขึ้น และ    เขาเรียกร้องการเป็นอำเภอมานานแล้ว   จึงยกฐานะให้เป็นอำเภอ

การช่วยเหลือแก่เจ้าหน้าที่ในพื้นที่ที่ได้มีการประกาศกฎอัยการศึก

เรื่องการช่วยเหลือแก่เจ้าหน้าที่ในพื้นที่ที่ได้มีการประกาศกฎอัยการศึก คณะรัฐมนตรีได้อนุมัติให้ความช่วยเหลือแก่เจ้าหน้าที่ผู้ปฏิบัติงานในเขตพื้นที่ที่ได้มีการประกาศใช้กฎอัยการศึกใน 3 จังหวัดชายแดนภาคใต้ โดยให้สิทธิ์ขอนับเวลาราชการเป็นทวีคูณ  อันนี้เป็นกติกาเดิมอยู่แล้ว   โดยนับให้ตั้งแต่ 26 มกราคม ถึง 30 กันยายน 2547 เมื่อครบแล้วสถานการณ์ยุติแล้วถือว่าจบ  กฎอัยการศึกก็เลิก   คิดว่าน่าจะเลิกทันก็พยายามช่วยกันการให้ความช่วยเหลือนี้จะมีเรื่องของบุตรของข้าราชการและลูกจ้างประจำที่เสียชีวิตด้วย  เรื่องนี้จะเน้น  ขึ้นมา    ซึ่งคณะรัฐมนตรีได้รับทราบ

อนุมัติสนับสนุนอัตราและเงินเดือนให้ตำรวจอีก 1,737 อัตรา

นอกจากนั้น คณะรัฐมนตรีได้อนุมัติสนับสนุนอัตราให้ตำรวจเพิ่มอีก 1,737 อัตราในพื้นที่นี้ เพราะว่าจริงๆ เดิมทีเดียวก่อนมีเหตุ   อัตราที่ให้ไปน้อยกว่าความเป็นจริง   คือมีอัตราแต่ไม่มีคน  จึงให้อัตราและเงินเดือนเพื่อจะได้ใส่คนเข้าไป   ตามอัตราที่ควรจะเป็นอีก 1,737 อัตรา ใน 3 จังหวัดชายแดนภาคใต้   ประมาณ 30 โรงพัก  ต้องเพิ่มเข้าไปเพราะเนื่องจากว่าไม่พอ    พอไม่พอตำรวจก็อ่อนล้าในการทำงาน   จะไม่มีการไปตรวจ  พื้นที่ ไปติดตามจับกุมคนร้าย   ทำไม่ได้เลย     

ให้ความเชื่อมั่นในการแก้ปัญหาเศรษฐกิจของไทยกับผู้บริหารด้านการลงทุน

เมื่อวานนี้ตอนเช้า (14 พ.ค.)  มีผู้บริหารด้านการลงทุนของบริษัท JP Morgan-jardine  Fleming Asset  Management  มาพบผม  โดย ดร.ดาเนียล เลียน (Mr.Daniel Lian)    ซึ่งเป็นผู้อำนวยการอาวุโสและหัวหน้าฝ่ายวิเคราะห์เศรษฐกิจภูมิภาคเอเชียตะวันออกเฉียงใต้ ของบริษัท  Morgan Stanley  นำมา   คนที่มาพบผมคือ   นายเพียร์  ลิเธอร์แลนด์ (Mr.Piers  Litherland)  เป็นคนซึ่งได้แนะนำการลงทุนในประเทศไทยมาก และเอากองทุนของเขามาลงทุนในประเทศไทยมากและยังมีความเชื่อมั่น เมื่อมีเหตุการณ์เกิดขึ้นเขาจึงมาขอพบเพื่อถามผมถึงแนวทางเศรษฐกิจ การแก้ปัญหาเรื่องที่อึมครึมอยู่ทุกวันนี้ ผมจึงเล่าให้เขาฟังเพื่อให้เกิดความมั่นใจ  ผมขอเรียน    พี่น้องประชาชนว่าผมยังมั่นใจในทิศทางของประเทศ ถึงแม้จะมีเรื่องอะไรกระทบมา ผลกระทบจะไม่มาก ผมจะพยายามดูแลให้ดีที่สุด  

มอบรางวัลอุตสาหกรรมดีเด่น ประจำปี 2547

จากนั้นผมไปเป็นประธานมอบรางวัลอุตสาหกรรมดีเด่น ประจำปี 2547 ของกระทรวงอุตสาหกรรม  ซึ่งปีนี้มี 28 โรงงานอุตสาหกรรมที่ได้รับรางวัล  มีรางวัลยอดเยี่ยมที่สุดคือแชมป์ของแชมป์นั่นเอง ได้ 1 รางวัล   ปีนี้เป็นปีแรก  ได้แก่ บริษัทซัมซุง อิเลคโทร-แม็คคานิคส์ (ไทยแลนด์)  จำกัด   มีรางวัลอุตสาห-กรรมดีเด่นอีก 22 ราย และประกาศเกียรติคุณผู้ประกอบการอุตสาหกรรมผู้ประกอบการขนาดกลางขนาดย่อม      ที่มีแนวโน้มว่าเป็นผู้ประกอบการชั้นดีอีก 5 ราย   เป็นการให้กำลังใจแก่ผู้ที่ได้พัฒนาระดับการบริหารการจัดการ การดูแลเรื่องของคุณภาพ เรื่องของผลผลิต เรื่องของสิ่งแวดล้อม เรื่องความปลอดภัยในโรงงานทั้งหลายเป็นหมวดๆ   เพื่อที่จะให้เขามีกำลังใจในการที่จะทำดี    และเป็นตัวอย่างให้แก่อุตสาหกรรมอื่นที่ยังไม่ได้รับรางวัล ได้ปรับตัวได้พัฒนาให้ดีขึ้น    

การเพิ่มขีดความสามารถในการแข่งขันต้องมองทั้งด้านมหภาคและจุลภาค

ตอนบ่ายเมื่อวานนี้ผมไปประชุมคณะกรรมการพัฒนาขีดความสามารถในการแข่งขันของประเทศ   ผมได้เน้นย้ำว่าคณะกรรมการชุดนี้จะต้องมองการเพิ่มขีดความสามารถในการแข่งขันออกเป็น 2 ด้าน ด้านหนึ่งคือด้านมหภาค  ต้องมองภาพรวมของประเทศว่ามีอะไรที่อ่อนแอต้องพัฒนา เช่น ระบบการศึกษา ระบบการใช้เทคโนโลยี  เรื่องของคุณภาพของประชากร  อะไรทำนองนี้    ส่วนด้านจุลภาค ไปดูเป็นรายอุตสาหกรรม อุตสาหกรรมนี้แข่งขันกับเขาไม่ได้อ่อนแอเพราะอะไร จะทำอย่างไรให้ดี    ให้มองทั้งสองด้าน   เมื่อวานนี้มีการพูดทั้ง 2 ด้านคือ ด้านมหภาคและด้านจุลภาค    ด้านจุลภาคเราพูดถึงเรื่องอุตสาหกรรมอัญมณีกับอุตสาหกรรมซอฟต์แวร์ เน้นหนักเรื่องของการแก้ปัญหาเรื่องการพัฒนาบุคลากร เพื่อป้อนอุตสาหกรรมทั้งสองอย่าง ซึ่งขณะนี้เริ่มขาดแคลนอย่างเห็นได้ชัด  อันนี้เป็นเรื่องที่เขามาขอแนวทางในการที่จะพัฒนาบุคลากร  เพิ่มบุคลากรเข้าสู่ระบบ เราจะมีการประชุมทุกเดือนเพื่อให้มั่นใจว่าจุดไหนเราอ่อน เราทำให้เข้มแข็ง ซึ่งสำนักงานคณะกรรมการพัฒนาการเศรษฐกิจและสังคมแห่งชาติ  เป็นฝ่ายเลขานุการ   ได้นำผลการประเมินอันดับความสามารถในการ      แข่งขันจาก IMD  มาดูกันเป็นเรื่อง ๆ    เรื่องของเศรษฐกิจเราไปได้ดี   อยู่ในระดับดี  เรื่องการบริหารจัดการภาค      รัฐบาลถือว่าอยู่ในระดับที่พอใช้ได้   แต่ยังมีเรื่องอื่นๆ ที่อ่อน เช่น เรื่องเทคโนโลยี  เรื่องการศึกษา  อันนี้ต้องแก้ไขอย่างแรง  และเรื่องโครงสร้างพื้นฐาน เขาบอกว่าเรายังน้อยมาก  นั่นคือเรื่องรถติดครับ  วันพรุ่งนี้ (16 พ.ค.) ผมจะมีการประชุมเรื่องนี้  

เร่งจัดทำผังเมืองของสมุทรสาครเพื่อเชื่อมกรุงเทพฯ กับเมืองบริวาร

วันพฤหัสที่ผ่านมา (13 พ.ค.) ผมได้ไปตรวจราชการที่จังหวัดสมุทรสาคร สมุทรสงคราม และนครปฐม เนื่องจากเวลามีน้อยจึงไปเช้าเย็นกลับ   ที่สมุทรสาคร   หลังจากที่ผมฟังการบรรยายของผู้ว่าราชการจังหวัดสมุทรสาครแล้ว ผมมองเห็นว่าจังหวัดที่ติดกับกรุงเทพมหานคร เช่น สมุทรสาคร สมุทรปราการ นนทบุรี ปทุมธานี   ถ้าถูกมองว่าเป็นจังหวัดภูมิภาคจังหวัดหนึ่งแล้ว  การจัดโครงการพื้นฐานคนละเรื่องกันเลย  กับถ้ามองว่าเป็นเมืองบริวารของกรุงเทพมหานคร   การจัดโครงการพื้นฐานจะไปอีกแบบหนึ่ง คือข้อเท็จจริงเป็นอย่างนั้น  แต่ไปถูกมองว่านี่คือจังหวัดภูธรจังหวัดหนึ่ง เพราะฉะนั้น 4 จังหวัดที่อยู่ติดกรุงเทพฯ  ถึงขาดการพัฒนา       ประชาชนที่อยู่แถวนั้นจะไม่ค่อยสบายเท่าไหร่   คือสิ่งที่อำนวยความสะดวก  สิ่งอะไรต่ออะไรไม่มี   แต่ว่าขณะเดียวกันเรื่องการหมุนเวียนทางเศรษฐกิจ กิจกรรมทางเศรษฐกิจเต็มไปหมด โรงงานไปอยู่สมุทรปราการมาก   สมุทรสาครมีทั้งโรงงาน  เรื่องประมง และแปรรูปสินค้าประมงเต็มไปหมด   ขณะเดียวกันนั้นโครงสร้างพื้นฐานรองรับไม่พอ   ผมจึงสั่งให้อธิบดีกรมโยธาธิการและผังเมืองไปจ้างการทำผังเมืองและเชื่อมกรุงเทพมหานครกับเมืองบริวารเหล่านี้โดยด่วน เพื่อจะได้จัดระบบการบำบัดน้ำเสีย  ระบบการรักษาสิ่งแวดล้อม น้ำท่วม การคมนาคมขนส่ง   ระบบสื่อสารโทรคมนาคม  ให้เป็นเมืองที่รองรับความเจริญที่ขยายตัวออกจากกรุงเทพฯ   ให้ได้   เพราะฉะนั้น   จะขยายก็ขยายไม่ออก กรุงเทพฯ  ก็แน่น    ทำให้เมืองเหล่านี้ไม่ค่อยสบาย  จึงต้องให้แก้ไข  ผู้ว่าราชการจังหวัดสมุทรสาครค่อนข้างเตรียมตัวดี เสนอรายละเอียดต่าง ๆ    เมื่อซักถามก็รู้เรื่องดี   

ให้กระทรวงคมนาคมศึกษาเรื่องการขนส่งสินค้าทางน้ำ

มีการพูดถึงเรื่องน้ำท่วมทั้งที่ท่าฉลองและที่มหาชัย  สิ่งหนึ่งที่ผมสนใจมากคือ ประมงที่เอาขึ้นฝั่งที่จังหวัดสมุทรสาคร  แล้วต้องส่งออกหรือกระจายสินค้าไปที่อื่น ไปทางรถอย่างเดียว เมื่อไปทางรถ น้ำคาวปลาที่ตกตามถนน  ลื่นอันตราย  อุบัติเหตุเกิดมาก  แล้วบรรทุกไปถนนก็เสีย  ต้องวิ่งผ่านกรุงเทพฯ ไปแหลมฉบังอย่างนี้รถก็ติด  ทั้งๆ ที่ทะเลใกล้กันนิดเดียว ท่านแนะนำว่าทำไมไม่ทำท่าเรือเพื่อให้เรือขนส่งได้ ซึ่งผมรีบสั่งให้ท่านรัฐมนตรีวิเชษฐ์  เกษมทองศรี   รัฐมนตรีช่วยว่าการกระทรวงคมนาคม ไปดูเรื่องนี้ด่วน   เพราะจริงๆ แล้วควรจะขนส่งทางเรือ  จะได้ประหยัดรวดเร็ว และไม่ใช้พื้นที่ถนนมากนัก   อันนี้น่าสนใจ  

รัฐบาลจะสนับสนุนงบฯ  เพื่อสร้างศูนย์แสดงสินค้า  OTOP  ของสมุทรสาคร

ชาวบ้านที่นั่นอยากได้หอสูง และศูนย์แสดงสินค้า OTOP  มีคหบดีคนหนึ่งมอบที่ให้  ขอให้สร้างศูนย์แสดงสินค้า OTOP  และหอสูง  คงไปสนใจที่คุณบรรหาร  ศิลปอาชา  ทำไว้ที่จังหวัดสุพรรณบุรี   จึงอยากจะทำกันบ้าง   แถวนี้รู้สึกจะสนใจหอสูงกันมาก   ผมจึงบอกว่าเอาอย่างนี้ได้ไหม รัฐบาลจะสร้างศูนย์แสดงสินค้า OTOP ให้  ส่วนหอสูงนั้นคหบดีที่จังหวัดสมุทรสาครมีสตางค์กันมากลงขันกันเลย และใส่ชื่อว่าใครบริจาคกันบ้างที่สร้างหอสูงนี้   ถ้าจะมีการจัดงานเพื่อระดมทุน   จะให้ผมไปเป็นประธานเลี้ยงให้ก็ได้   ผมจะออกค่าเลี้ยงให้    แต่ไม่สนับสนุนให้ทำหอสูงโดยการใช้งบประมาณแผ่นดิน   ประมาณ 90 ล้านบาท    เขาสนใจและเชื่อว่าจะหาทุนจากบรรดานักธุรกิจที่อยู่ในจังหวัดสมุทรสาครได้หมด ก็ให้เขาสร้างกัน

สมุทรสาครส่งออกมะพร้าวอ่อน

ในส่วนตัวศูนย์กระจายสินค้า OTOP  นั้นผมจะสร้าง  เพราะที่นั่นมี  OTOP  ดีๆ หลายอย่าง สิ่งที่น่าสนใจคือ เขาส่งออกมะพร้าวอ่อน   เขามีฝาที่สามารถเปิดมะพร้าวอัตโนมัติได้  ทำได้สวย  และส่งออกจากจังหวัดสมุทรสาครลูกละ 30 บาท ส่งไปออสเตรเลีย  ออสเตรเลียขายลูกละ 150 บาท  น่าสนใจ   ขณะเดียวกันไปจังหวัดสมุทรสงคราม จังหวัดสมุทรสงครามบอกว่า มะพร้าวราคาตก ผมบอกว่า ไปดูจังหวัดสมุทรสาคร   เขาส่งลูกละ 30 บาท    ผมคิดว่าตรงนี้ต้นทุนประมาณ 10 บาท   แสดงให้เห็นว่าการที่เข้าไปช่วยกันแปรรูปทำให้สินค้าราคาดีขึ้นมาก 

สั่งกระทรวงทรัพยากรธรรมชาติฯ แก้ปัญหามลภาวะด่วน

เรื่องปัญหาที่จังหวัดสมุทรสาครอีกเรื่องคือเรื่องมลภาวะ  ผมได้สั่งให้รัฐมนตรีสุวิทย์ คุณกิตติ  รัฐมนตรีว่าการกระทรวงทรัพยากรธรรมชาติและสิ่งแวดล้อม ไปดูเรื่องของมลภาวะให้กับจังหวัดสมุทรสาคร และจังหวัดสมุทรสงคราม เพื่อแก้ปัญหาด่วน   น่าสนใจอีกอันหนึ่ง คือ บริษัท ปรีชาถาวรอุตสาหกรรม เป็นบริษัทคนไทยได้นำรถหุ้มเกราะและป้อมหุ้มเกราะที่ทำโดยฝีมือคนไทย และเขาส่งไปขายที่อิรัก คันหนึ่ง 2,200,000 บาท  เอารถปิกอัพมาดัดแปลงใส่เกราะทำแบบคนไทย   ถือว่าใช้ได้ครับทำได้ดี  ผมก็ไปดูน่าสนใจ      

สั่งการให้แก้ปัญหาน้ำเสียและคลองตื้นเขิน

จังหวัดสมุทรสงครามเป็นจังหวัดที่เล็กที่สุดในประเทศ มีประชากรน้อยที่สุด คือ 204,000 คน         ที่นี่ส่วนใหญ่จะมีปัญหาเรื่องของน้ำเสียกับเรื่องคลองตื้นเขิน ผมได้สั่งให้ผู้บัญชาหน่วยบัญชาการทหารพัฒนา    ไปขุดลอกคูคลอง และไปซ่อมถนนผิวดินที่เกิดจากน้ำท่วมให้   ส่วนปัญหาเรื่องน้ำบริโภคได้สั่งให้ปลัดกระทรวงมหาดไทย ซึ่งดูแลด้านประปาภูมิภาคอยู่แล้วให้ไปช่วยดู   เขาอยากได้ศูนย์จำลองวิถีชีวิตหิ่งห้อยและธรรมชาติวิทยา ใช้งบฯ  20 ล้านบาท   ผมได้ให้รัฐมนตรีวิเชษฐ์  เกษมทองศรี  รัฐมนตรีช่วยว่าการกระทรวงคมนาคมไป     ดูว่าถ้าดีและเหมาะสม  กระทรวงการท่องเที่ยวและกีฬาคิดว่าดี  จะสร้างให้     ที่นี่ต้องการศูนย์แสดงสินค้า  OTOP   เช่นกัน   ศูนย์แสดงสินค้า OTOP  ควรจะมีทุกจังหวัด    เพราะว่าที่จังหวัดสมุทรสงครามสินค้า OTOP      ที่ขึ้นชื่อมากอันหนึ่งคือ เครื่องเบญจรงค์ และเขาทำลายวิชาเยนที่ให้กับผู้นำเอเปค สวยมาก เป็นที่นิยมมาก ขายดีมาก  

ให้ไปตั้งประชาคมผู้มีความรู้เพื่อให้จังหวัดได้รับการพัฒนาที่ถูกต้อง

ผมไปจังหวัดนครปฐม  ไปที่มหาวิทยาลัยเกษตรศาสตร์ วิทยาเขตกำแพงแสน ผู้ว่าราชการจังหวัดนครปฐมนำข้าราชการมาบรรยายสรุปให้ผมฟังที่นั่นด้วย ผมได้รับฟังการบรรยายสรุปและดูสาธิต ทั้ง  2 ส่วน คือส่วนของมหาวิทยาลัยเกษตรศาสตร์ และของจังหวัดนครปฐม   สิ่งที่จังหวัดนครปฐมมีดีอย่างหนึ่งอย่างเห็นได้ชัดคือมีสถาบันการศึกษามาก  เพราะฉะนั้นจะมีอาจารย์ผู้มีความรู้อยู่มาก   ผมจึงบอกผู้ว่าราชการจังหวัดว่าควรจะตั้งประชาคมผู้มีความรู้ทั้งหลาย แล้วท้าทายความรู้เหล่านั้น  เพื่อมาพลิกให้จังหวัดนครปฐมเป็นจังหวัดที่ได้รับการพัฒนาที่ถูกต้อง และให้ประชาชนมีความสุข มีความสามารถในการที่จะพัฒนาตัวเองได้อย่าง      เต็มศักยภาพ  ทั้งตัวจังหวัดและประชาชน  ลองไปดู  และจะมีการวิเคราะห์ วิจัยเรื่องอะไร จะมีการตั้งทีมทำอะไร มาบอกกันว่าจะต้องให้ผมสนับสนุนอย่างไร  อันนี้ผมท้าทายเขาไป   

การย้ายเรือนจำกลางของจังหวัดนครปฐม

เรื่องที่จังหวัดนครปฐมอยากได้คือ อยากย้ายเรือนจำกลางที่อยู่มาเก่าแก่อยู่กลางเมือง ไปยังตำบลวังตะกู  ซึ่งจะห่างจากเรือนจำเดิม ประมาณ 10 กิโลเมตร ทีแรกจะทำเป็นเรือนจำกลาง รัฐมนตรีพงศ์เทพ   เทพกาญจนา  รัฐมนตรีว่าการกระทรวงยุติธรรม บอกว่าเรือนจำกลางเราไปปรับที่จังหวัดราชบุรีให้เป็นเรือนจำกลาง ที่นี่เป็นเรือนจำจังหวัดธรรมดาก็ได้   จะใช้งบน้อยลงคือ 350 ล้านบาท และจะได้พื้นที่ใจกลางเมืองนั้นเป็นสวนสาธารณะให้กับประชาชนได้ใช้ประโยชน์    ผมจึงเห็นชอบในหลักการ

การพัฒนาจัดระบบฟาร์มสุกรในบริเวณลุ่มแม่น้ำท่าจีนทั้งระบบ 

เรื่องสำคัญอีกเรื่องหนึ่งคือการพัฒนาจัดระบบฟาร์มสุกรในบริเวณลุ่มแม่น้ำท่าจีนทั้งระบบ  เนื่องจากว่าที่นครปฐมมีคนประกอบอาชีพฟาร์มสุกรมาก   แล้วทิ้งมูลสุกรลงแม่น้ำท่าจีนมาก ทำให้แม่น้ำแย่       เขาได้มีการศึกษาร่วมกันทั้งมหาวิทยาลัยมหิดล  มหาวิทยาลัยเกษตรศาสตร์และจังหวัด  ศึกษาร่วมกันถึงแนวทางที่จะเอามูลสุกรมาทำเป็นไบโอแก๊ส แล้วเอาพลังงานมาใช้  และไม่ให้มีน้ำเสียทิ้งลงไปในแม่น้ำท่าจีน  ซึ่งผมสนับสนุนโดยหลักการ   เพราะว่าได้ไปทำเรื่องนี้แล้วที่แม่น้ำบางปะกง   เดี๋ยวนี้มูลสุกรไม่ลงแม่น้ำบางปะกงแล้ว 

เด็กโรงเรียนมหิดลวิทยานุสรณ์เรียนได้เกรด 3.15 ขึ้นไป 80%

หลังจากนั้นผมไปที่อำเภอศาลายา  อยู่ติดกับกรุงเทพมหานครตรงพุทธมณฑล สาย 4 เข้าไปแวะที่โรงเรียนมหิดลวิทยานุสรณ์ โรงเรียนนี้เป็นโรงเรียนที่รับนักเรียนที่มีความรู้ความสามารถพิเศษทางด้าน       วิทยาศาสตร์  คณิตศาสตร์และเทคโนโลยี  ปรากฏว่าโรงเรียนนี้มีเด็กที่เรียนหนังสือเกิน 3.15 ขึ้นไป 80%  ของ    นักเรียน  นักเรียนเรียนอ่อนที่สุด 2.75   ทางสายวิทยาศาสตร์   เขามีการจัดการเรียนการสอนในระดับมาตรฐานโลก นักเรียนมีจิตวิญญาณแห่งความเป็นนักวิจัยและนักประดิษฐ์คิดค้น เขาฝึกทั้งทางด้านสุขภาพ  พลานามัย     ด้านคุณธรรม  จริยธรรม  การเรียนรู้   และมีความเป็นไทยอย่างเต็มที่  ถ้าเปรียบเสมือนก็บอกว่า เน้นทั้งด้าน       ไอคิว อีคิว และเอคิวนั่นเอง  ถ้าพูดทางวิชาการ   เด็กเหล่านี้กระตือรือร้นครับ   

โครงการ  Smart School  มีการสอนทั้งระบบให้เห็นภาพ

ผมได้ไปดูโครงการ  SMaRT  School เป็นความร่วมมือร่วมระหว่างรัฐบาลอังกฤษกับรัฐบาลไทย ทดลองนำร่องอยู่ 2 ที่  หนึ่งในที่นั้นคือมหาวิทยาลัยมหิดล  เป็นการสอนที่เรียกว่า  Brain  Base Learning  คือเป็นการสอนทั้งระบบให้เห็นภาพ ไม่ได้สอนเป็นรายวิชา  เห็นภาพและเห็นทั้งเรื่องราวทำให้เด็กจำแม่นและเข้าใจได้ทันที  โดยใช้เทคโนโลยีมาช่วย  ค่อนข้างจะเป็นการปฏิรูปการศึกษาที่แท้จริง  ซึ่งปฏิรูปการศึกษาไม่ใช่เป็นลักษณะของการมีคำศัพท์ไม่กี่คำ  แล้วมีกฎหมายและเพียงพอ  ไม่ใช่    ทำอย่างไรนั้นเรื่องใหญ่   แล้วทำอย่างไร คือการเปลี่ยนอย่างสิ้นเชิงถึงวิธีการเรียนการสอนในอดีต ซึ่งจะให้ครูเปลี่ยนทันทีนั้นบางทีไม่ง่าย เพราะฉะนั้น  ไปดูแล้วในหลายอย่างที่การเรียนการสอนในบางประเทศเขาพัฒนาก้าวกระโดด เราจะไปเปลี่ยนทีละขั้นไม่ทันแล้ว  อันนี้เป็นตัวอย่างที่ดี   ผมบอกว่าผมจะพาบรรดานักการศึกษาของรัฐบาลไปดูกันอีกครั้งหนึ่ง  เพราะวันนั้นผมมีเวลาน้อย

ให้มหาวิทยาลัยมหิดลไปวิจัยเรื่องการพัฒนาคุณภาพประชากรของประเทศ

หลังจากนั้นผมไปที่มหาวิทยาลัยมหิดล วิทยาเขตศาลายา  ไปพบกับผู้บริหารของมหาวิทยาลัยมหิดล ตั้งแต่อธิการบดีและคณบดีทุกคณะ ผมดีใจครับที่มหาวิทยาลัยนี้มีนักวิจัยมาก  สามารถยื่นคำขอจดสิทธิบัตรได้ปีละ 60 กว่ารายการ   อยากให้มหาวิทยาลัยมหิดลพัฒนาขึ้นไปอีก  ดีแล้วนะครับแต่อยากให้ดีอีกผมจะสนับสนุนเต็มที่    เด็กอัจฉริยะทั้งหลายก็เหมือนกัน   ผมบอกว่าทำให้สุด ๆ ไปเลย พัฒนาให้ดีไปเลย  ผมจึงมอบการบ้านให้มหาวิทยาลัยมหิดลว่า ขณะนี้ทำอย่างไรเพราะประเทศต้องขับเคลื่อนด้วยคน เวลานี้คุณภาพประชากรอนาคตเป็นเรื่องที่น่าห่วง เพราะมีการวิจัยออกมาว่าเด็กรุ่นใหม่ไอคิวลดลงไปมาก  ผมจึงมอบการบ้านให้มหาวิทยาลัยว่าลองไปทำการบ้านให้ผมหน่อย  เพราะว่ามีความคล่อง  มีความเก่งในเรื่องวิทยาศาสตร์แล้ว      ยังไม่พอ  เขามีสถาบันประชากรศาสตร์และมีคณะทรัพยากรธรรมชาติและสิ่งแวดล้อมด้วย  ผมบอกว่าช่วยดูหน่อยเรื่องสิ่งแวดล้อมว่าจะปรับนโยบายอย่างไรเพื่อให้สิ่งแวดล้อมของไทยเราดี    ให้ช่วยคิดให้หน่อย   และ     ผมท้าทายอีกเรื่องหนึ่งว่า ทำอย่างไรถึงจะให้ประชากรของประเทศมีความสมบูรณ์ 3  ด้าน  ด้านร่างกาย            ด้านจิตใจ และด้านสมอง  ภาษาอังกฤษเรียกว่า  physical  Mental   และ  Intellectual    ทำอย่างไรถึงจะให้เข้มแข็ง  ไปวิจัยหน่อยและจะให้ผมทำอย่างไรบ้างให้บอกมา  ผมเที่ยวไปท้าทายคนเก่งทั้งหลายในประเทศเพื่อให้ช่วยกันคิดช่วยกันทำ  ที่ไหนเจอคนเก่งเป็นท้าทายหมด  ช่วยกันคิดช่วยกันทำครับ   เพราะเรื่องที่ต้องทำในประเทศเรามีมากน่าทำมาก   

ให้ทุนการศึกษาแก่เด็กที่ยากจนในภาคใต้

ขอกลับมาเรื่องความคืบหน้าตามการสั่งการของผมในการตรวจราชการทั้งภาคใต้และภาคตะวันออกเฉียงเหนือ  ช่วงวันที่ 6-8  พฤษภาคมที่ผ่านมาได้วิเคราะห์กัน   กลุ่มปัญหาร้องทุกข์ทั่วไปเฉพาะที่ผมไป     ภาคใต้มี  97   เรื่อง  ไม่ว่าจะเรื่อง การศึกษา  สาธารณสุข   เรื่องที่อยู่อาศัย  เรื่องศาสนา เรื่องหนี้สิน   ปัญหาเรื่องน้ำมี 7 เรื่อง ที่นี่เรื่องน้ำจะน้อยกว่าทางอีสาน  เรื่องถนนมี 2 เรื่อง ปัญหาเร่งด่วนคือเรื่องการศึกษา มีขอทุนการศึกษา 9 ราย   จริง ๆ แล้วมีมาก   เขาไม่ได้ยื่นหนังสือ   ผมให้เข้าแถว   เด็ก ๆ ตัวเล็ก ๆ  มาเข้าแถว  อยากได้ทุนการศึกษา  เด็กอยากเรียน   พ่อแม่เขาไม่มีสตางค์เขารู้    แต่เด็กตั้งใจอยากเรียน   ผมจึงบอกว่าถ้าเด็กอยากเรียนแล้วพ่อแม่ไม่มีสตางค์  เขามาขอเองต้องให้ทุน  จึงให้เข้าแถวแล้วให้นายอำเภอจดรายชื่อ  และมอบรายชื่อให้ รองนายกรัฐมนตรีจาตุรนต์  ฉายแสง  ไปดูเรื่องการจัดการให้ทุนการศึกษาต่อไป

มอบหมายกระทรวงเกษตรและสหกรณ์แก้ปัญหาลิ้นจี่และลำใย

อีกเรื่องครับความคืบหน้าทั้งหลายในสถานการณ์ปัจจุบันรวมทั้งเรื่องโครงการของรัฐบาล  สถานการณ์ลิ้นจี่   ทางกระทรวงเกษตรและสหกรณ์ได้ไปแก้ไขปัญหาลิ้นจี่  เพราะปีนี้ลิ้นจี่ออกมาช้า ไปออกตรงกับช่วงที่จีนออก  จึงเข้าไปผลักดันเพื่อให้ลิ้นจี่กระจายตัวจากแถวเชียงราย  พะเยา  เพื่อเอาไปสู่จังหวัดต่าง ๆ ได้มีการเข้าไปช่วยจัดการเรื่องค่าขนส่ง   ทีนี้ลำใยปีนี้ทำท่าจะออกมามาก  ผมจึงมอบให้กระทรวงเกษตรและ    สหกรณ์ประสานกับจังหวัด   ซึ่งต้องคิดระยะยาวเหมือนกันว่าการแปรรูปนั้นจะทำอย่างไร  เช่น  การทำผลไม้กระป๋อง เพราะเก็บได้นาน ซื้อสดมาทำกระป๋อง ไปอบแห้งอย่างที่ผ่านมานั้นไม่ค่อยไหว เพราะฉะนั้นลองทำกระป๋องดู  โรงงานกระป๋องถูก  เดี๋ยวนี้เครื่องมือทำในประเทศไทย   โรงงานหนึ่งประมาณ   300,000 บาท  แต่สามารถผลิตลำใย  ลิ้นจี่ได้มาก    ผมจึงบอกว่าไปให้ทาง OTOP  ทั้งหลายลองไปตั้งทำโรงงานพวกนี้ เพื่อจะได้แบ่งเบาภาระ แล้วสามารถขายได้นาน ส่งออกก็ได้   จึงต้องแก้ไขปัญหาทั้งระยะสั้นและระยะยาว

โครงการ “นวัตกรรมดี...ไม่มีดอกเบี้ย”  

มีอีกเรื่องหนึ่งที่น่าสนใจคือรัฐบาลได้เริ่มโครงการ “นวัตกรรมดี...ไม่มีดอกเบี้ย”  เพื่อสนับสนุนพัฒนาต่อยอดจากผลงานวิจัยจากสิ่งประดิษฐ์ หรือจากสิทธิบัตร หรือเทคโนโลยีที่มีอยู่เดิมไปสู่เชิงพาณิชย์  คือของเราคิดกันมากแต่ไม่สามารถทำเป็นเชิงพาณิชย์ได้   รัฐบาลจึงจะสนับสนุน    กองทุนนวัตกรรมจะตั้ง        งบประมาณไว้ 90 ล้านบาท   เพื่ออุดหนุนดอกเบี้ยให้กับผู้ที่มีนวัตกรรมนั้นไปคิดทำต่อในเชิงพาณิชย์  แล้วไปกู้เงินธนาคาร  ธนาคารที่ร่วมหลายโครงการมีหลายธนาคาร  โดยเฉพาะอย่างยิ่งธนาคารพัฒนาวิสาหกิจขนาดกลางและขนาดย่อมแห่งประเทศไทย (SME BANK) ธนาคารกรุงไทย  เขามาคิดดอกเบี้ยกับกองทุนนวัตกรรมแทน       ประชาชนที่มีสิทธิบัตรต่าง ๆ เหล่านั้น   ถ้าจะเอามาทำเป็นเชิงพาณิชย์กู้ได้โดยไม่ต้องเสียดอกเบี้ย   อันนี้มีคน    สนใจมาก  

เชียงรายจะเป็นจังหวัดทดลองในการประกาศสงครามกับการค้ามนุษย์

อีกเรื่องคือการแก้ไขปัญหาการค้ามนุษย์  เมื่อวันที่ 13-14  พฤษภาคมที่ผ่านมา ท่านรองนายก-      รัฐมนตรีปุระชัย เปี่ยมสมบูรณ์  ได้ไปประชุมเชิงปฏิบัติการเรื่องการค้ามนุษย์ที่จังหวัดเชียงราย ได้รับความสนใจมาก มีตัวแทนของหน่วยงานภาครัฐ ภาคเอกชน  องค์การระหว่างประเทศ  สถานทูต  ตัวแทนโครงการความ    ร่วมมือของสหประชาชาติเพื่อต่อต้านการค้าหญิงและเด็กในภูมิภาคลุ่มแม่น้ำโขง เอ็นจีโอทั้งในและต่างประเทศ สื่อมวลชน  มาร่วมกันมาก   มีการระดมสมองกันในหลายประเด็น สรุปจะใช้จังหวัดเชียงรายเป็นจังหวัดทดลองในการประกาศสงครามกับการค้ามนุษย์อย่างจริงจัง     ไม่ดีครับคนที่ค้ามนุษย์ได้แสดงว่าจิตใจใช้ไม่ได้เลย    เพื่อนร่วมโลกกัน  มนุษย์กัน   ทำร้ายกัน   ทนทุกข์ทรมานน่าสงสารครับ  ยากจนอยู่แล้วยิ่งลำบากเข้าไปอีก            ทั้งภาวะร่างกายและจิตใจ  ยากจนเหนื่อยกายอย่างเดียวพอไหว  นี่ใจใช้ไม่ได้   ต้องรีบแก้ไขเป็นการด่วน             ข้าราชการคนไหนไปเห็นดีเห็นงามกับสิ่งเหล่านี้ ไปรับประโยชน์จากสิ่งเหล่านี้ถือว่าโทษหนักมหาศาล 

เตรียมตั้งเจ้าภาพดูแลเรื่องพลังงานของประเทศอย่างจริงจัง

เหตุการณ์สถานการณ์พลังงาน  วันก่อนผมอ่านหนังสือเรื่อง The Oil Factor  เขียนโดยสามีภรรยา ชื่อ Stephen & Donna  Leeb   หนังสือเพิ่งออกใหม่ หนังสือธรรมดาครับ แต่ข้อมูลที่น่าตื่นเต้นคือ     เขาบอกว่าน้ำมันหรือพลังงานปิโตรเลียมเป็นของที่เกิดขึ้นตามธรรมชาติ  แล้วนับวันจะถูกใช้จนหมดลงไปเรื่อยๆ   แต่ขณะเดียวกันนั้นมนุษย์ยังคงต้องการใช้พลังงานปิโตรเลียมอยู่มากอย่างต่อเนื่องขยายตัวอย่างรวดเร็ว จะทำให้ระบบอุปสงค์อุปทานนั้นไม่สมดุลกัน แนวโน้มในอีก 10 ปีข้างหน้าราคาน้ำมันจะพุ่งสูงมาก อาจจะถึง 100 ดอลลาร์ต่อบาร์เรล   ผมจึงบอกว่าอย่างนี้เราต้องจริงจังกันมากในการประหยัดพลังงาน  แล้วการหาพลังงาน   ทดแทนยังไม่พอ   จะต้องใช้สิ่งที่ผลิตได้ในประเทศให้มากที่สุด   ไม่ว่าจะเป็นก๊าซธรรมชาติ  (NGV)   แทนน้ำมันที่เราต้องนำเข้า หรือการใช้ไบโอดีเซล  หรือแก๊สโซฮอลล์ เพื่อใช้ผลผลิตทางเกษตรมาผสมเพื่อลดปริมาณความต้องการของน้ำมันในการนำเข้าจากต่างประเทศ ต้องทำกันจริงจัง ต้องมีเจ้าภาพ ต้องลงทุนกันอย่างจริงจังแล้ว     ถ้าปล่อยไว้อันตรายในระยะยาว วันอังคารนี้จะสั่งการตั้งเจ้าภาพอย่างชัดเจน และขอร้องพี่น้องประชาชนว่า        ต้องรณรงค์ลดการใช้พลังงานให้มากที่สุด  เช่น  การขับรถ  ขับรถน้อยหน่อย   ถ้าขับอย่าใช้ความเร็วสูง  ที่บ้านเปิดไฟเท่าที่จำเป็น ห้องไหนไม่มีคนอยู่ให้ปิดแอร์  ถ้าจะกลับเข้าไปอยู่อีกห้องหนึ่ง  เปิดทีหลังสักครู่ก็เย็นแล้ว แอร์สมัยใหม่เย็นเร็ว จะได้ไม่ต้องเปิดแอร์ทิ้งไว้  เปลืองไฟ 

วว. คิดค้นผลิตอุปกรณ์เพิ่มสมรรถนะเครื่องยนต์  E-plus  ได้สำเร็จ

 ต้องขอชื่นชมสถาบันวิทยาศาสตร์และเทคโนโลยีแห่งประเทศไทย (วว.) กระทรวงวิทยาศาสตร์          และเทคโนโลยี   ที่ใช้เวลาถึง 9 ปี คิดค้นผลิตอุปกรณ์เพิ่มสมรรถนะเครื่องยนต์ที่เรียกกันว่า E-plus  ได้สำเร็จ        ซึ่งเป็นอุปกรณ์อิเล็กทรอนิกส์ที่มีประสิทธิภาพ  ช่วยลดการใช้น้ำมันในรถยนต์ทั้งที่ใช้น้ำมันเบนซินและดีเซลได้ถึง 10-15%  แต่ว่าจะใช้ได้ไม่ครบทุกรุ่น  อันนี้สอบถามกันได้  หลักการของเครื่องนี้คือว่า เมื่อเครื่องยนต์ดูดอากาศที่ผ่านกระบวนการนี้เข้าไปเผาไหม้จะทำให้กำลังแรงม้าเพิ่มขึ้น อัตราเร่งเพิ่มขึ้น ควันดำลดลง จึงทำให้ประหยัดน้ำมันลงได้ในความเร็วที่เท่ากันถึง 15%  เครื่องยนต์สะอาดขึ้น  เพราะการเผาไหม้สมบูรณ์ขึ้น หลักคือการทำให้การเผาไหม้สมบูรณ์ขึ้น ความจริงหลักการนี้มีมานานแล้ว  การทำให้สมบูรณ์โดยการทำเครื่องให้มีขนาดเล็กลง      ตรงนี้ทางสถาบันวิทยาศาสตร์และเทคโนโลยีแห่งประเทศไทยเขาทำสำเร็จแล้ว แต่ผมยังไม่เห็น  เขาได้ทดลองให้กับรถของรัฐมนตรีกร ทัพพะรังสี  รัฐมนตรีว่าการกระทรวงวิทยาศาสตร์และเทคโนโลยี    ตอนนี้จะเปิดตัวออกมาขาย 100 เครื่องแรก ต้องมาดูกันถึงเรื่องการผลิตเชิงอุตสาหกรรม  ถ้าหากว่าได้ผลดีมากก็เอามาผลิตเชิงอุตสาหกรรม  100 เครื่องแรกพร้อมติดตั้งราคา 3,500 บาท  จะมีการเปิดตัวระหว่างวันที่ 28 พฤษภาคม-             1 มิถุนายน จากนั้นจะขายเครื่องละ 5,000 บาท  น่าสนใจครับ แต่ทั้งนี้ต้องทดลองกัน  ถ้าเรียบร้อยดีแล้วผลิต           เชิงอุตสาหกรรมได้แล้ว  คงเป็นประโยชน์ในการประหยัดพลังงานได้   ขอชื่นชมนักวิทยาศาสตร์ไทยที่มีความสามารถ  แต่จุดอ่อนคือพอจะผลิตในเชิงพาณิชย์มักจะหยุดทันที อยากให้ทำให้จบให้สามารถผลิตในเชิงพาณิชย์ให้ได้

ต้องการรับทราบปัญหาของผู้ขับรถแท๊กซี่ รถตุ๊กตุ๊ก 

วันพรุ่งนี้ (16 พ.ค.) ผมขอเชิญชวนพี่น้องที่มีอาชีพขับรถแท็กซี่  รถตุ๊กตุ๊ก   เอาแค่นี้ก่อนนะครับมากินข้าวกับผมที่ทำเนียบรัฐบาล ที่ตึกสันติไมตรี  ผมอยากจะคุยด้วย  ผมอยากจะรู้สารทุกข์สุขดิบของท่าน     อยากจะคุยเรื่องของปัญหาจราจร   เรื่องความปลอดภัยในชีวิตทรัพย์สินของท่าน   เรื่องชีวิตส่วนตัวสารทุกข์       สุขดิบ  เรื่องอาชีพของท่านโดยตรง  ไม่ว่าจะเป็นเรื่องของการจะประหยัดพลังงานโดยการใช้ก๊าซ NGV ท่านเป็นอย่างไร   สนใจไหมอย่างไร   เรื่องโครงการแท็กซี่เอื้ออาทร   เรื่องการอบรมภาษาอังกฤษเพื่อที่ท่านพอจะพูดภาษาอังกฤษงู ๆ ปลา ๆ กับนักท่องเที่ยวได้   เรื่องที่ว่าบางกลุ่มได้มีพี่น้องเกษตรกรเอาข้าวหอมมะลิมาช่วยให้ขายในรถคือเอาติดท้ายรถไว้  แล้วถามผู้โดยสารตอนจะลงรถว่าเอาข้าวหอมมะลิไหม  ผู้โดยสารบอกว่าดี  ไม่ต้องไปเดินซื้อมาส่งถึงหน้าบ้านเลย   เอาข้าวหอมมะลิออกจากท้ายรถก็เข้าบ้านเลยไม่ต้องยกไกล  มีอะไรที่ดี ๆ มาก        และผมอยากจะฟังว่าท่านมีสารทุกข์สุขดิบอย่างไร   เรื่องปัญหาจราจร  เรื่องความปลอดภัย เรื่องปัญหาการทำงาน เรื่องเจ้าหน้าที่   การช่วยเหลือบุตรของผู้ขับแท็กซี่ที่จะให้ทุนการศึกษาจากโครงการล็อตเตอรี่ 3 ตัว 2 ตัวของ      รัฐบาล  จะพูดคุยกัน 

เชิญผู้ขับรถแท๊กซี่  รถตุ๊กตุ๊ก  มาทานข้าวเที่ยงที่ทำเนียบรัฐบาล

เพราะฉะนั้นมากินข้าวเที่ยงกับผม    รัฐมนตรีพินิจ จารุสมบัติ  รัฐมนตรีว่าการกระทรวงอุตสาห-กรรม จะนำร้านอาหารที่เข้าร่วมโครงการ SMEs  มาทำข้าวเหนียว  ส้มตำ ไก่ย่าง  เลี้ยง  กินข้าวกันแบบง่าย ๆ      คุยกัน    รัฐมนตรีสุดารัตน์  เกยุราพันธุ์   รัฐมนตรีว่าการกระทรวงสาธารณสุข  จะให้หมอมาตรวจร่างกายระหว่างที่ผลัดกันมาคุย  ใครจะแวะไปตรวจร่างกาย  หมอจะตรวจร่างกายให้   ตั้งแต่เที่ยงถึงบ่ายสองโมงแล้วกัน  อยากให้ท่านแวะมาที่ทำเนียบรัฐบาล  เข้ามาได้เลยครับจอดรถให้เรียบร้อยหน่อย   เพราะถ้ารถมามาก  เดี๋ยวจะกีดขวางกัน  จอดรถให้เรียบร้อยแล้วเข้ามา   เดินมาเลยครับ     วันอาทิตย์นี้เปิดทำเนียบให้บรรดาโชเฟอร์แท็กซี่    ตุ๊กตุ๊ก       วันหลังค่อยมีกลุ่มอาชีพอื่น   เอาวันอาทิตย์นี้ก่อน   ผมว่างจึงเชิญมานั่งคุยกัน   ผมอยากรู้ปัญหาของท่าน ช่วยเล่าให้ผมฟัง  แล้วทำอย่างไรถึงจะให้ชีวิตของพวกท่านมีความสุขในการทำงานในการประกอบอาชีพนะครับ     แล้วอยู่ร่วมกับทุก ๆ ฝ่ายได้อย่างมีความสุข   หลักคืออยากจะคุยด้วย   เชิญชวนนะครับ   ถ้าหากว่ารายการวิทยุร่วมด้วยช่วยกัน  รายการ จส.100  ได้ฟังแล้ว  จะช่วยเผยแพร่ต่อก็ได้   เพราะเราไม่ได้บอกล่วงหน้าบอกกะทันหันอย่างนี้ว่าวันอาทิตย์เที่ยง   ใครว่างช่วงนั้นใครอยากจะคุยกับผม  มากินข้าวกับผม   เชิญแวะมาเลยเสียเวลาทำมาหากินสัก 2 ชั่วโมง 

การเล่นฟุตบอลจะส่งผลดีต่อสุขภาพและส่งเสริมการใช้เวลาว่างให้เป็นประโยชน์

ผมอยากจะชี้แจงเรื่องการเจรจาซื้อสโมสรลิเวอร์พูลคือผมไม่มองฟุตบอลเป็นเรื่องของฟุตบอลอย่างเดียว  ผมมองฟุตบอลมากกว่านั้น   ผมมองเรื่องของกีฬา  เรื่องของสุขภาพ เรื่องของการใช้เวลาว่างให้       เกิดประโยชน์  ทีนี้การที่จะกระตุกความสนใจของเยาวชนและของสังคมกีฬาเต็มที่นั้นต้องเอาแรง ๆ  กระตุก      เบา ๆ ไม่ค่อยได้ผลเท่าไหร่   ผมจึงไปสนใจสโมสรของอังกฤษซึ่งคนดูทั่วโลก   และแน่นอนครับเป็นภาพพจน์ของประเทศไทย  ประเทศไทยให้ความสนใจกีฬาในระดับโลก  เพราะว่าอันนี้คือการประชาสัมพันธ์ประเทศได้ดีทีเดียว   นอกเหนือจากการกระตุ้นความสนใจของคนไทย เยาวชนทั้งประเทศให้มาสนใจกีฬา  โดยเฉพาะฟุตบอลซึ่งเป็นกีฬาเล่นง่าย  เล่นที่ไหนก็ได้  มีหญ้าไม่มีหญ้า   มีพื้นที่ดินมีถนนก็เตะได้  ที่บราซิลเขาเรียกกันว่า Street  Soccer   คือเป็นฟุตบอลข้างถนน    เขามีลูกฟุตบอลหนึ่งลูก  มีเพื่อนฝูง 4-5  คนก็เตะกันไปเตะกันมาจนเก่งมีตัวเก่งๆ มาก   ติดระดับโลกกันมาก  เยาวชนจะได้ใช้เวลาว่างให้เกิดประโยชน์อย่างสร้างสรรค์และสุขภาพแข็งแรง  เมื่อแข็งแรงโตขึ้นเป็นคนมีสุขภาพแข็งแรงจะป่วยน้อย   ป่วยน้อยโครงการ 30 บาทก็เสียเงินน้อย    เชื่อมโยงกันไปหมด   แล้วคนเหล่านี้เมื่อเป็นนักกีฬาจะมีภาวะจิตใจแห่งความเป็นนักกีฬา  มีภาวะผู้นำดี  มีการรู้แพ้รู้ชนะ         รู้อภัย   ถ้าเก่งจะถูกคัดเข้ามาเป็นนักกีฬาโรงเรียน  นักกีฬาจังหวัด  นักกีฬาทีมชาติ   แล้วอีกหน่อยจะเข้าสู่กีฬาอาชีพได้   เพราะว่าพวกนี้รายได้ดี   ปีหนึ่งได้หลายร้อยล้าน   ถ้าเตะอาชีพได้สูงระดับโลก   ถ้าระดับภูมิภาคได้เป็นสิบล้านแล้ว   ทำให้ชีวิตของครอบครัวดีขึ้น   บางคนเรียนหนังสือไม่เก่งแต่เล่นกีฬาเก่งก็ทำได้

ภาพและชื่อระดับโลกของลิเวอร์พูลจะนำมาสู่การพัฒนาการสร้างแบรนด์สินค้าไทย

นอกจากนั้นการกีฬาระดับโลก ภาพและชื่อระดับโลกสามารถทำให้ชื่อนำมาสู่การพัฒนาการสร้างตราหรือแบรนด์ของสินค้าไทยได้   ไม่ว่าสินค้า SMEs   สินค้า OTOP   ทั้งหลายจะเกิดแบรนด์ขึ้น   เพราะว่าเราผลิตโดยไม่มีแบรนด์ของเราเอง  มักจะขายไม่ค่อยได้ราคา   กำไรน้อย   แต่ถ้าเรามีตราของเราเองหรือว่ามี        แบรนด์ของเราเอง   จะทำให้ขายของได้ราคาดี  เพราะฉะนั้นผมจึงสนใจ   และสโมสรลิเวอร์พูลเป็นสโมสรที่เก่าแก่ชื่อเสียงโด่งดัง   ทั้งนี้เราซื้อได้สโมสรเดียว ผมจึงคิดว่าสโมสรนี้น่าสนใจจึงเสนอไป   แต่ยังไม่รู้ว่าเขาจะตกลงให้เราหรือเปล่า  สัปดาห์หน้าคงพอจะรู้   เขาคงยังไม่อยากตัดสินใจอะไร   เพราะคืนนี้เป็นการแข่งนัดสุดท้าย     ปิดการแข่งพรีเมียร์ลีก   คิดว่าสัปดาห์หน้าคงจะรู้ว่าขายหรือไม่ขาย   ถ้าขายก็ซื้อนะครับ   แต่ซื้อถามว่าผมจะเอาเงินภาษีอากรประชาชนไหม   ไม่เอาครับ   ผมจะเชิญชวนประชาชนที่สนใจเข้ามา  ถ้าประชาชนสนใจไม่พอ       ให้เอกชนนักธุรกิจเข้ามา   แต่เบื้องต้นเป็นการให้ประชาชนทั่วไปก่อน   ถ้าประชาชนทั่วไปไม่พอค่อยเอาเอกชนเข้ามา   และไม่พอผมปิดท้าย   อันนี้เป็นเรื่องที่เราจะมีกรรมวิธีอีกครั้ง   แต่ว่ารอฟังเขาก่อนว่าเขาจะให้หรือไม่

ให้พิจารณาใน 5% สุดท้ายในการจะให้ข้าราชการออกจากราชการ

  วันนี้พูดยาวความจริงยังมีอีกหลายเรื่องเวลาไม่ค่อยพอ  เอาสั้นๆ อีกเรื่องครับเรื่องข้าราชการ ขณะนี้มีความสับสนในหมู่ราชการเพราะเนื่องจากว่า สำนักงาน ก.พ. เขียนหนังสือไม่ชัดออกไปในส่วนราชการ        ต่าง ๆ ถึงเรื่องมาตรการที่ 3 คือมาตรการพัฒนาและบริหารกำลังคน เพื่อเพิ่มประสิทธิภาพของระบบราชการ     เขียนไม่ชัด  จริง ๆ แล้วต้องขอเล่าให้ข้าราชการฟังว่า หลักคือว่าเราต้องการให้ข้าราชการตื่นตัว  แล้วทำงานอย่างมีประสิทธิภาพ   เรามีระบบประเมิน   ถ้าองค์กรไหนประเมินแล้ว    ข้าราชการคนไหนอยู่ใน 5% สุดท้าย           ให้พิจารณาว่าใน 5%  สุดท้ายมีใครที่แย่   งานการไม่ทำ  สร้างแต่ปัญหาหรือป่วยเรื้อรัง   จะถือโอกาสให้ออกในช่วงนี้แล้วได้เงินทดแทน 8 เท่า ปกติให้ออกโดยไม่ต้องมีเงินทดแทน   แต่คราวนี้เรามีการให้ออกก่อนกำหนด      จึงจะมีแถมมาตรการนี้   เพื่อที่จะให้โอกาสผู้บังคับบัญชาและผู้ใต้บังคับบัญชาได้ตกลงร่วมกันว่าผู้บังคับบัญชาเห็นแล้วว่าคุณไม่ไหว  คุณออกไหมจะให้ 8 เท่าของเงินเดือน    ถ้าผู้ใต้บังคับบัญชาบอกว่าผมว่าผมไหวผู้บังคับบัญชาบอกว่าอย่างนั้นส่งไปฟื้นฟูสมรรถภาพ   เมื่อฟื้นฟูได้ก็กลับมาทำงานอย่างเก่า   ถ้าฟื้นฟูแล้วไม่ได้      ต้องออกแบบสูตรเดิมคือสูตรไม่มีเงินทดแทน  

รัฐบาลไม่มีนโยบายให้ทุกหน่วยงานต้องให้คนออกจากราชการ 5%    

ฟังให้ดีนะครับ 5%  นี้ไม่ได้หมายความว่าทุกหน่วยงานจะต้องให้คนออก  5%   ไม่ใช่เลย       บางหน่วยงานแม้กระทั่ง 5% สุดท้ายยังมีประสิทธิภาพอยู่   ยังสามารถทำงานได้อยู่     ไม่ออกแม้แต่คนเดียวก็ได้        ไม่ใช่บอกว่าทุกหน่วยงานจะต้องให้คนออก 5%  ไม่ใช่เลย     ไม่มีเป้าหมายอย่างนั้นเลย    เพียงแต่ว่าคนที่อยู่ในเป้าหมายที่จะถูกพิจารณาคือคนใน  5% สุดท้าย   ในเมื่อพิจารณาแล้วไม่ออกสักคนเพราะว่ามีประสิทธิภาพทั้งหมด   5%   ถึงแม้ว่า  5%  สุดท้ายยังสอบผ่านอยู่   ก็ไม่เป็นไร     แต่ถ้า   5%  สุดท้ายสอบตกทั้ง 5%  อันนั้นเป็นอีกเรื่องหนึ่งว่าหน่วยงานนี้มีคนแย่ถึง 5%   เป็นเรื่องของผู้บังคับบัญชาที่จะมอง แต่ไม่ใช่เป็นเป้าหมายที่ว่าต้องเอาคนออก  5%   เด็ดขาด    บางที  5% นั้นอาจจะมีคนอยู่ 100 คน     แต่ 100 คนนั้นมีคนแย่จริง ๆ 3 คนก็เอาแค่ 3 คน    ไม่ใช่ออกทั้ง 100 คน     อธิบายให้ฟังให้เข้าใจ     เพราะฉะนั้นหัวหน้าส่วนราชการทั้งหลายต้องเข้าใจ     เพราะหนังสือจากสำนักงาน ก.พ.  ที่ออกไปค่อนข้างจะคลุมเครือไปนิดหนึ่ง  ทำให้เกิดการสับสบและเกิดการ     ตกอกตกใจกัน   ขอยืนยันว่าไม่ใช่นโยบายที่จะให้คนออกจากราชการ 5%     แต่ให้พิจารณาใน  5% สุดท้ายว่า       ใครที่แย่จริง ๆ   อันนั้นเป็นอีกเรื่องหนึ่งเพราะว่าเราต้องการเสริมประสิทธิภาพของระบบราชการให้เข้มแข็งขึ้น  ฉะนั้น  ทุกคนต้องทำงานให้เต็มที่  วันนี้ขอจบแค่นี้ครับ ความจริงมีอีกหลายเรื่องเนื่องจากเวลาไม่พอ   ขอขอบคุณ   สวัสดีครับ