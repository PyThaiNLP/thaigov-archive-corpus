คำกล่าวของพันตำรวจโท ทักษิณ  ชินวัตร  นายกรัฐมนตรี

ในรายการ “นายกฯ ทักษิณคุยกับประชาชน”

ทางคลื่นเอฟ.เอ็ม.92.5 สถานีวิทยุกระจายเสียงแห่งประเทศไทย

เวลา 08.00 น.  วันเสาร์ที่ 29  พฤษภาคม  2547

-------------------------------

สวัสดีครับพี่น้องประชาชนที่เคารพรักครับ

เมื่อวานนี้วันศุกร์ที่ 28 พฤษภาคม 2547  สภาผู้แทนราษฎรถือว่าปิดสมัยประชุมแล้ว ความจริงแล้วพระราชกฤษฎีกาปิดวันที่ 3 มิถุนายน 2547  แต่เมื่อวานนี้เป็นการประชุมวันสุดท้ายของสภาผู้แทนราษฎร เพราะว่าวันจันทร์และวันอังคารจะเป็นการประชุมของวุฒิสภา  เพื่อรายงานแสดงผลการดำเนินการของรัฐบาล      ที่ต้องเสนอตามรัฐธรรมนูญ   ซึ่งครบรอบ 3 ปี

 ร่างพระราชบัญญัติจัดตั้งมหาวิทยาลัย  3 แห่ง

เมื่อวานนี้รัฐบาลได้เสนอเรื่องด่วนเพื่อให้สภาฯ พิจารณา 3 เรื่อง เป็นร่างพระราชบัญญัติมหาวิทยาลัย 3 แห่ง คือ  ร่างพระราชบัญญัติมหาวิทยาลัยนราธิวาสราชนครินทร์   ซึ่งจะเกิดจากการที่เอาวิทยาลัยต่าง ๆ ที่กระจายอยู่ในจังหวัดนราธิวาส   มารวมกันเป็นมหาวิทยาลัย   ร่างพระราชบัญญัติมหาวิทยาลัยนครพนมเช่นเดียวกับที่นราธิวาส   เพราะว่าใช้สิ่งที่มีอยู่แล้ว เช่น  อาคารวิทยาลัย  บุคลากร   และมาพัฒนาปรับปรุงใหม่         เป็นมหาวิทยาลัย  และร่างพระราชบัญญัติมหาวิทยาลัยทักษิณ  ร่างพระราชบัญญัติทั้ง 3 ร่างผ่านการรับหลักการจากสภาผู้แทนราษฎรไปเรียบร้อยแล้ว

สภาผู้แทนราษฎรลงมติไว้วางใจรัฐมนตรีที่ถูกอภิปราย

เมื่อวันจันทร์ที่ผ่านมา (24 พ.ค.)  เป็นการลงมติในญัตติอภิปรายไม่ไว้วางใจรัฐมนตรีเป็น         รายบุคคล   ไม่มีปัญหาอะไรเรียบร้อยดี   รัฐมนตรีทั้ง 8 คนได้รับความไว้วางใจจากสภาฯ

การจัดตั้งสำนักงานผู้แทนเอดีบีในประเทศไทย

วันพุธช่วงเช้า (26 พ.ค.)    มีการประชุมร่วมกันของรัฐสภาเพื่อพิจารณาเรื่องด่วน คือความตกลงระหว่างรัฐบาลแห่งราชอาณาจักรไทยกับธนาคารพัฒนาเอเชีย  (เอดีบี)  ว่าด้วยการจัดตั้งสำนักงานผู้แทนเอดีบี       ในประเทศไทย คือรัฐธรรมนูญระบุไว้ว่าถ้ารัฐบาลจะไปทำอะไร ไปเซ็นสัญญากับใครที่จะต้องนำมาสู่การที่ต้องออกกฎหมายเพื่อให้เป็นไปตามข้อตกลง จะต้องมาขออนุมัติจาก 2 สภาฯ โดยการประชุมร่วมรัฐสภาทั้งวุฒิสภาและสภาผู้แทนราษฎรประชุมร่วมกันก่อน   อันนี้คล้ายกันคือว่าเอดีบีจะมาตั้งสำนักงานสาขาในประเทศไทย         เราจะต้องออกกฎหมายให้เอกสิทธิ์คุ้มครองเจ้าหน้าที่เขา  เหมือน ๆ กับสถานทูต  เป็นไปตามข้อตกลงระหว่างประเทศ   ซึ่งเราต้องขออนุญาตสภาฯ  ทั้ง 2 สภาฯ   และได้ผ่านความเห็นชอบไปเรียบร้อย

ขอให้เอดีบีไปให้ช่วยเหลือทางการเงินแก่ประเทศเพื่อนบ้าน

หลักเกณฑ์คือไม่ใช่ว่าเราให้สำนักงานผู้แทนเอดีบีมาตั้งที่ประเทศไทยแล้ว เราจะกู้กันอย่างเดียว ไม่ใช่นะครับ เพราะว่าเอดีบีเคยช่วยเหลือประเทศไทยในการให้กู้มาเป็นเวลานาน ในช่วงสุดท้ายล่าสุดยังให้กู้ ตอนช่วงเรามีวิกฤติเศรษฐกิจ   1,000 กว่าล้านเหรียญสหรัฐ  แต่ตอนนี้ผมได้ยุติการกู้ทั้งหมด  เพราะถือว่าเราควรจะช่วยตัวเอง     ต่อไปนี้การจะกู้เงินใครนั้นต้องกู้ในลักษณะอัตราดอกเบี้ยที่แข่งขันกันในตลาด   ราคาไม่สูง   และต้องไม่มีเงื่อนไขบังคับเราอย่างนั้นอย่างนี้    ไม่ได้    เราจะกู้เท่าที่จำเป็น   ส่วนใหญ่แล้วเราจะพยายามใช้เงินในประเทศ เงินบาทเสียมากกว่า    ผมได้พูดกับประธานเอดีบีว่าที่ผ่านมาถือว่าเอดีบีให้ความอนุเคราะห์ประเทศไทยพอสมควร   แต่วันนี้พยายามจะขอให้เอดีบีไปให้ประเทศเพื่อนบ้านเรากู้ดีกว่า  การช่วยเหลือประเทศเพื่อนบ้านเท่ากับเป็นการช่วยประเทศไทยทางอ้อม   เพราะเขาเดือดร้อนอยู่   และมีคนของเขาต้องหนีเข้ามาทำงานในประเทศไทย  เป็นปัญหาของเราพอสมควรทีเดียว  เพราะฉะนั้นถ้าเอดีบีอยากช่วยประเทศไทยก็ไปให้ประเทศเพื่อนบ้านกู้ดีกว่า    ซึ่งความจริงเขามีสำนักงานอยู่ที่ลาวกับกัมพูชา    แต่ยังไม่มีที่พม่า   แต่การที่เขามีในไทยเพื่อจะได้เป็น  partner ร่วมกับประเทศไทยในการไปช่วยเหลือประเทศเพื่อนบ้านได้     เขาจึงมาเปิดสำนักงานที่ประเทศไทย

รัฐบาลรายงานแสดงผลการดำเนินการของคณะรัฐมนตรีตามนโยบายพื้นฐานแห่งรัฐ   ปีที่สาม  ต่อรัฐสภา 

วันพุธที่ 26 และวันพฤหัสบดีที่  27 พฤษภาคมที่ผ่านมา รัฐบาลได้รายงานแสดงผลการดำเนินการของคณะรัฐมนตรีตามนโยบายพื้นฐานแห่งรัฐ   ปีที่สาม  ต่อรัฐสภา  คือรายงานต่อสภาผู้แทนราษฎรก่อน      วันจันทร์-อังคารที่จะถึงนี้จะรายงานต่อวุฒิสภา   ความจริงแล้วเป็นรายงานธรรมดาที่จะต้องส่ง      องค์กรต่างๆ    ก็ส่ง   ซึ่งสมาชิกจะถามก็ได้  ไม่ถามก็ได้    เป็นเรื่องของฝ่ายบริหารต่อฝ่ายนิติบัญญัติ    ไม่ใช่เป็นเรื่องของฝ่ายค้านกับฝ่ายรัฐบาล    ตามเจตนารมย์ของรัฐธรรมนูญคือว่าต้องการให้รัฐบาลรายงานต่อสภาฯ    สภาฯ    ในที่นี้คือฝ่ายนิติบัญญัติ    จึงเป็นเรื่องของฝ่ายบริหารและฝ่ายนิติบัญญัติ   บางทีไม่เข้าใจ  ไปเข้าใจว่าเป็นฝ่ายค้านกับฝ่ายรัฐบาล    คนละส่วนกันนะครับ   ฝ่ายค้านกับฝ่ายรัฐบาลว่ากันเรื่องของการอภิปรายไม่ไว้วางใจมากกว่า   อันนี้เป็นเรื่องที่อาจจะเข้าใจไม่ตรงกันนัก    ผ่านพ้นไปแล้วครับ    จะเรียบร้อยหรือไม่เรียบร้อยก็ไม่รู้จะพูดว่าอย่างไร       นะครับ

การจะพูดคุยกับกลุ่มต่าง ๆ ที่เคลื่อนไหวในภาคใต้ไม่ใช่เป็นการเจรจาต่อรอง

อยากจะขอชี้แจงประเด็นข่าวบางอย่าง   เช่น   การแก้ไขปัญหาความไม่สงบในพื้นที่ 3 จังหวัด     ชายแดนภาคใต้   ซึ่งอาจจะมีความไขว้เขวในความเข้าใจกันอยู่บ้าง   ในเรื่องกลุ่มต่างๆ ที่อาจจะมีความเคลื่อนไหวในภาคใต้อยากจะพูดคุยกับรัฐบาล อันนี้ต้องเรียนให้ทราบว่าเราจะให้ฝ่ายทหารไปพูดคุยกัน คือหลักของการบริหารเป็นอย่างนี้      สมมุติว่าภาคเอกชนถ้าเราไม่คุยถามความพึงพอใจของลูกค้า    และไปให้บริการตามความ   รู้สึกของฝ่ายบริหาร    ลูกค้าอาจจะไม่พอใจก็ได้   เหมือนกันครับ   ถ้าเราอยากรู้ปัญหาของประชาชน      ถ้าเราไม่ถามประชาชน   เราอาจจะไม่รู้ปัญหาที่แท้จริง ๆ  ของประชาชนก็ได้     เวลานี้เราต้องการให้คนที่คิดว่ารู้ปัญหาของภาคใต้จริงมาคุยกับเรา คนที่เคยเคลื่อนไหว มีแกนนำมีเครือข่ายอยู่ในพื้นที่ภาคใต้     อยากจะมาคุยว่าถ้าท่านมีอุดมการณ์จริง     ท่านรักประชาชนจริง     ไม่ใช่ทำเพื่อตัวเอง      อยากจะมาเป็นใหญ่เป็นโต       แต่ถ้าหากว่าอยากจะรักประชาชน      อยากมีอุดมการณ์   อยากให้ประชาชนมีความสุข       อยากให้ประชาชนอยู่ร่วมกันอย่างสันติ     มีความก้าวหน้าในชีวิต     ตรงนี้มาบอกกัน     อยากให้ทำอะไรบ้าง ไม่อยากให้ทำอะไรบ้าง แต่ไม่ใช่มาบอกว่าผมขอเป็นโน่นผมขอเป็นนี่      อย่างนี้ไปไกลๆ ถือว่าคุณไม่มีอุดมการณ์จริง    คุณทำเพื่อตัวเอง      ถ้าคุณมีอุดมการณ์ต้องทำเพื่อส่วนรวม ไม่ใช่เพื่อตัวเอง    อันนี้ต้องย้ำว่าการพูดคุยกันไม่ใช่เป็นการเจรจาต่อรองใดๆ เป็นการเสนอแนะกันในทางที่จะสร้างสรรค์ร่วมกันให้สังคมภาคใต้นั้น  เป็นสังคมที่อยู่ร่วมกันอย่างสันติ    ทุกคนไม่มีความขัดแย้ง    ลูกหลานได้เรียนหนังสือดี     คนมีงานทำ    อันนั้นคือหลักที่เราอยากจะฟัง  เพราะฉะนั้นทุกส่วน    ไม่ว่าจะเป็นเจ้าหน้าที่   ผู้บริหาร  เจ้าหน้าที่ระดับสูงของรัฐบาล   หรือว่าเป็นระดับการเมืองจะต้องไปแนวนี้หมด   ห้ามออกนอกแนว       อันนี้คือสิ่งที่เราไม่ใช่จะไปรับรองสถานะใครหรืออะไร     เพราะเราถือว่าไม่มีสถานะ    สถานะอยู่ระหว่างประเทศต่อประเทศ     เช่น    มาเลเซียกับประเทศไทย     อินโดนีเซียกับประเทศไทย   นั่นคือสถานะ  ไม่ใช่กลุ่มโน้นกลุ่มนี้มีสถานะ ไม่ใช่นะครับ   ต้องเข้าใจกันให้ถูก

ส่งทหารของ ศรภ. ไปดูแลคุ้มครองความปลอดภัยของคุณเด่น โต๊ะมีนา

พอดีคุณเด่น โต๊ะมีนา กับ ลูกสาว ได้มาพบผมที่บ้านพิษณุโลกเมื่อวันพฤหัสที่ผ่านมา (27 พ.ค.)   นำข้อมูลที่คุณเด่นฯ  มีและเข้าใจว่าปัญหาภาคใต้เป็นอย่างไร  มาเล่าให้ฟัง   และอธิบายถึงเรื่องว่าน่าจะมีความเคลื่อนไหวของคนนั้นคนนี้ก็เล่าให้ฟัง    เล่าเป็นลายลักษณ์อักษรก็มี       ซึ่งผมอ่านดูหลายข้อเป็นเรื่องที่ตรงกับ    สิ่งที่รัฐบาลรู้อยู่    บางเรื่องไม่ตรงกัน      เราจะไปเช็คว่าเป็นจริงอย่างไร   เป็นข้อมูลที่เป็นประโยชน์ครับ                ทีนี้คุณเด่นฯ  มาเล่าให้ฟังถึงเรื่องการถูกคุกคามก็เป็นห่วง      ผมบอกว่าไม่ต้องห่วง   เพราะว่าผมเป็นคนส่งทหารของศูนย์รักษาความปลอดภัย  (ศรภ.)   ไปดูแลคุ้มครอง   ทั้งคุณนัจมุดดีน   อูมา     คุณอารีเพ็ญ  อุตรสินธุ์             คุณเด่นฯ หลังจากที่มีข้อกล่าวหาพาดพิง     เราต้องดูแล    เพราะไม่อย่างนั้นเป็นอะไรไปจะกลายเป็นว่ารัฐบาลไปทำอีก ฉะนั้นรัฐบาลต้องการที่จะดูแลคุ้มครอง    ผมยังพูดเล่นกับคุณเด่นฯ ว่าคุณเด่นฯ แล้วลูกสาวคุณเด่นฯ     เป็นหมอ    หมอต้องดูคุณพ่อนะ   อย่าให้ป่วย    ป่วยยังไม่ได้ช่วงนี้    เดี๋ยวคนหาเรื่องอีก    ต้องอธิบายให้ฟังว่าเราดูแล เพราะฉะนั้นเรื่องความคุ้มครองไม่มีปัญหา   ทุกอย่างผมยืนยันอีกครั้งว่าให้เป็นไปตามกฎหมายเป็นไปตามกระบวนการยุติธรรมคือ  New process of Laws นั่นเอง   เราจะต้องให้เป็นไปตามกระบวนการยุติธรรมของกฎหมาย  ไม่ต้องห่วง      ถ้าใครผิดว่ากันไปตามผิด      ถ้ามีหลักฐานว่ากันไป

การจะดำเนินคดีกับบุคคลใดต้องมีพยานหลักฐานที่แน่ชัด

อย่างกรณีที่มีการสั่งไม่ฟ้องผู้ต้องหาที่เกี่ยวข้องกับกบฏที่ภาคใต้นั้น เกิดจากการที่ผมกับอัยการสูงสุดและผู้บัญชาการตำรวจแห่งชาติมานั่งคุยกันว่าเราต้องยึดหลักของกฎหมาย      ถ้าหากว่าพยานหลักฐานไม่มีน้ำหนักพอ     ต้องสั่งไม่ฟ้องไปก่อน      แน่นอนวันหลังถ้าพบพยานหลักฐานอีกก็ฟ้องได้   เพราะฉะนั้นวันนี้            ถ้าพยานหลักฐานไม่มี   เรามานั่งขังคนไว้ผมว่าไม่เป็นธรรม    ถึงแม้ว่าเรามีสิทธิ์ขังเพราะตั้งข้อหาได้   มีหลักฐานนิดหน่อย     แต่หลักฐานทั้งหมดถ้าไม่มีน้ำหนัก     พูดกับเขาให้เขากลับไปเลี้ยงครอบครัวดีกว่า  ให้เขากลับไปเป็นพลเมืองดี   ต้องใช้หลักเมตตาธรรม    ถ้ามีพยานหลักฐานแน่   ฟ้องได้แน่นอน   และศาลลงโทษแน่นอน อย่างนั้นต้องดำเนินการตามกฎหมาย   จึงมีการสั่งไม่ฟ้องไปจำนวนหนึ่ง    

ขอให้ประชาชนให้ความร่วมมือในการให้ข้อมูลความต้องการของตนเองแก่รัฐบาล

ส่วนเรื่องความคืบหน้าอื่นๆ นั้นผมขอเรียนว่าขณะนี้กำลังมีการขอข้อมูลจากประชาชนทุก    ครอบครัวในพื้นที่    3 จังหวัดภาคใต้     ไม่ว่าครอบครัวนั้นจะเป็นไทยพุทธ ไทยมุสลิม ต้องทุกครอบครัว เพราะเรากำลังจะให้พี่น้องที่อยู่ภาคใต้ ไม่ว่านับถือศาสนาใด เพื่อต้องการสำรวจหาข้อมูลว่าท่านมีคนอยู่ในวัยทำงาน     กี่คน   อยากทำงานอะไร     ถนัดอะไร    ชอบอะไร    เราจะได้ฝึกอาชีพให้     จะได้เอาโอกาสในการสร้างรายได้ให้   เพื่อจะได้อยู่กันอย่างมีความสุข    ลูกได้เรียนหนังสือ    นั่นคือสิ่งที่รัฐบาลอยากเข้าไปช่วย      เพราะฉะนั้น    ข้อมูลที่ให้ไปสอบถามนั้น  ขอความร่วมมือด้วยนะครับ   ทีแรกไปได้เร็ว   ตอนหลังช้าไปนิดหนึ่ง     จึงอยากจะขอความร่วมมือจากพี่น้องที่อยู่ใน 3 จังหวัดภาคใต้      อันนี้เป็นประโยชน์ของท่านเอง   ไม่ใช่ของรัฐบาล   รัฐบาลจะได้รู้ว่าทำอะไรแล้วถึงจะตรง     ถ้าทำไม่ตรงแล้วไปทำแบบคิดเอาเอง     สูญเปล่าทั้งสองฝ่าย     พี่น้องชาวไทยพุทธด้วยนะครับที่อยู่ที่ภาคใต้    เราจะดูแลทุกคน     เราไม่เลือกศาสนา     ถือว่าทุกคนคือคนไทย     ถ้าอยู่ในผืนแผ่นดินไทยนี้คือคนไทย       เราจะดูแลทุกภาคส่วน

เร่งสร้างงาน  สร้างอาชีพ  ให้ประชาชนในภาคใต้ 

ตอนนี้เรากำลังพยายามเร่งเรื่องสร้างงาน   สร้างอาชีพ   ให้แก่ประชาชนอย่างเต็มที่   ตอนนี้        มีโครงการ 1  ฟาร์ม 1  ตำบล    โครงการผักปลอดสารพิษทำแล้ว    และตอนนี้จะให้ทดลองผลิตอาหาร   Halal  Food   โดยให้ชุมชนเป็นคนทำ    เราจะตั้งโรงงานเครื่องทำกระป๋องเล็กๆ    ให้แปรรูปอาหาร   Halal   ใส่กระป๋อง ที่ถูกสุขอนามัยด้วย   จะให้องค์การอาหารและยาเข้าไปดู    จะทดลองนำร่องดูว่าเป็นอย่างไร   เราจะส่งเสริมด้านกีฬาเข้าไป   เช่น   ฟุตบอล    เป็นต้น   

โครงการร่มธงไทย

ในช่วงนี้มีโครงการร่มธงไทย  ซึ่งกองทัพบกได้จัดทำโครงการนี้   นำเยาวชนจากแต่ละภาคไปเยี่ยมซึ่งกันและกัน   โดยใช้เครื่องบิน C-130 ของกองทัพอากาศ   เครื่องบิน C-130   ปกติเขาต้องซ้อมบินอยู่แล้ว แทนที่จะซ้อมบินวนไปเรื่อยเปื่อย    ก็บินให้เกิดประโยชน์     นักบินจะได้ชั่วโมงบินไปด้วยในตัว    คือบินพา    เยาวชนจากใต้ไปเหนือ    จากเหนือมาใต้     มากรุงเทพฯ    ได้มาทัศนศึกษาและได้เห็นได้รู้วิธีคิด   รู้เรื่องการพัฒนา    รู้ว่าเพื่อนที่อยู่จังหวัดนั้นได้เรียนหนังสืออย่างไร   ของเราเป็นอย่างไร  เพื่อที่จะได้เห็นโลกทัศน์ที่      กว้างขึ้นได้เริ่มโครงการแล้ว 

แนวทางในการพัฒนาจังหวัดชายแดนภาคใต้

เมื่อวันอังคารที่ผ่านมา  (25 พ.ค.)  คณะรัฐมนตรีมีมติเกี่ยวกับเรื่องของแนวทางในการพัฒนา    จังหวัดชายแดนภาคใต้   เรื่องแรกคือโครงการยุทธศาสตร์การพัฒนาจังหวัดชายแดนภาคใต้  ได้เห็นชอบโครงการเร่งด่วนตามยุทธศาสตร์การพัฒนาจังหวัดชายแดนภาคใต้ (ด้านความมั่นคง)   ของกระทรวงยุติธรรม  จำนวน          2 โครงการ  และของกระทรวงมหาดไทยอีก 1 โครงการ  เป็นเงิน 50 กว่าล้านบาท 

โครงการแข่งขันฟุตบอล “ทักษิณ  ลีก” 

คณะรัฐมนตรีรับทราบตามที่กระทรวงมหาดไทยเสนอโครงการแข่งขันฟุตบอล  “ทักษิณ  ลีก”   ไม่ใช่ชื่อผมนะครับ   ทักษิณคือภาคใต้    ไม่ใช่ว่าเป็นลีกของผม   เป็นลีกของภาคใต้คือยะลา   ปัตตานี  นราธิวาส  สงขลา และสตูล   รวม 5 จังหวัด   จะแบ่งกลุ่มแข่งกันไป    แบบเหย้า-เยือน   จะมีรางวัลให้    สรุปคือต้องการให้เยาวชนใช้เวลาว่างอย่างสร้างสรรค์      บางทีเยาวชนจะได้รางวัลเพื่อไปเป็นทุนการศึกษาบ้าง

ตั้งตู้จดหมายรับเรื่องร้องเรียนและแสดงความคิดเห็นที่หน้าบ้านพิษณุโลก

ผมจะติดตั้งตู้จดหมายร้องเรียนและแสดงความคิดเห็นที่หน้าบ้านพิษณุโลก   เข้าใจว่าติดตั้ง      เมื่อคืนนี้แล้ว คือหลังจากที่ผมเปิดทำเนียบรับฟังความคิดเห็นของกลุ่มผู้ประกอบการอาชีพแท็กซี่และสามล้อเครื่องแล้ว  ผมมีความรู้สึกว่ายังมีปัญหาเล็ก ๆ น้อย ๆ   ดูเหมือนเรื่องเล็ก      แต่ยังอยู่ในท่ามกลางของประชาชนซึ่งไม่มีกำลังจะไปเล่าให้ใครฟัง    ต้องยอมรับสภาพ      บางคนถูกไถเงินอย่างไม่เป็นธรรม    อย่างเมื่อคืนนี้ผมไปแวะซื้อก๋วยเตี๋ยวแถวสะพานเหลือง    มีคนเข้ามาร้องเรียนว่าญาติเขาขายของ    มีแผงอยู่     เสร็จแล้วเกิดป่วย        ขายไม่ได้   จึงให้ญาติอีกคนมาขายแทน   เจ้าหน้าที่เทศกิจเรียกเงิน   40,000 บาท     สรุปแล้วคือเอาแผงลอยข้างถนนมาแบ่งขายยิ่งกว่ามรดกพ่ออีก   อย่างนี้ใช้ไม่ได้    แทนที่จะจัดเป็นระเบียบให้คนจนขาย     ก็ให้เขาขายไป       ถ้าจะเก็บเข้าระบบไปเลยว่าเก็บวันละ 100  บาทหรือวันละเท่าไหร่ก็ทำไป     และเอามาเป็นงบฯเพื่อมาทำความสะอาดดูแลความเรียบร้อย   ไม่เป็นไร     แต่ทำแบบนี้เข้ากระเป๋าใครไม่รู้    ผมเจอที่ไหนถูกฟ้องหมด   ยกตัวอย่างง่าย ๆ     เพราะฉะนั้นความเดือดร้อนอย่างนี้      การถูกข่มเหงรังแกทั้งหลาย    ประชาชนตาดำ ๆ  ไม่รู้จะไปร้องที่ใคร    ผมจึงตั้งตู้หน้าบ้านพิษณุโลก    บ้านพิษณุโลกอยู่ตรงที่ลงสะพานลอยยมราชมา    ซ้ายมือจะเป็นบ้านพิษณุโลกก่อนที่จะถึงทำเนียบรัฐบาล    จะมีตู้อยู่หน้าประตูเลย    และผมได้ให้เขาตัดขอบฟุตบาทไป เพื่อรถจอด    แท็กซี่จอด  หย่อนลงไปเลย     ผมจะมีคนประมวลเรื่องทั้งหมด      เอาเรื่องทั้งหมดมา   เรื่องไหนเป็นปัญหาส่วนตัวจะนำไปแก้ไข   ส่งให้เจ้าหน้าที่ที่เกี่ยวข้องไปแก้มาให้ได้และรายงานกลับมา      ส่วนปัญหาที่เป็นภาพรวมที่จะต้องแก้    อาจจะนำไปสู่การปรับนโยบายหรืออะไร     เราจะเอามาประมวล     เพราะฉะนั้นจะมีทั้งฝ่ายวิชาการและฝ่ายปฏิบัติการเป็นคนรวบรวมจดหมายเหล่านี้ตลอดเวลา   ผมจะรู้เรื่องตลอด  จะมีเจ้าหน้าที่โดยเลขาธิการนายกรัฐมนตรีจะตั้งทีมขึ้นมาทำ     ขอให้พี่น้องประชาชนที่มีทุกข์ร้อนเดือดร้อนเรื่องอะไร  หย่อนไป  จดหมายไม่ต้องเขียนสวยงาม   กระดาษอะไรก็ได้  ไม่ต้องลงชื่อก็ได้  ลงชื่อก็ได้    แล้วแต่เรื่องราวที่อยากจะลงไม่ลง   และหย่อนไปเลยนะครับ   ทั้งหมดเป็นความลับระหว่างผมกับเจ้าหน้าที่ของผมเท่านั้น    จึงอยากจะบอกกับพี่น้องประชาชนว่าเอามาหย่อนที่นี่    

ต่อไปจะให้ตั้งตู้รับเรื่องร้องเรียนที่หน้าจวนผู้ว่าราชการจังหวัด

ต่อไปผมจะกระจายไปจังหวัดคิดว่าจะให้ผู้ว่าราชการจังหวัดทำหน้าที่แทน ตั้งตู้หน้าจวน             ผู้ว่าฯ และหย่อนรับเรื่อง  และกำลังคิดอยู่ว่าจะใช้วิธีการให้ผู้ว่าราชการจังหวัดเป็นคนแก้ปัญหา   อันไหนเป็นปัญหาท้องถิ่นที่พื้นที่แก้ไขได้   อันไหนเป็นปัญหาที่ส่วนกลางส่งมาที่กรุงเทพฯ     จะลองคุยกับผู้ว่าราชการจังหวัดอีกครั้ง    วันนี้ตั้งที่กรุงเทพฯ   ที่บ้านพิษณุโลก    ซึ่งถือว่าเป็นบ้านพักทางการของนายกรัฐมนตรี     แต่ผมไม่ได้นอนที่บ้านพิษณุโลก   ผมเอาไว้ใช้สำหรับประชุม  พบปะอะไรบางอย่าง     เพราะฉะนั้นจะใช้หน้าบ้านพิษณุโลกที่ตั้งตู้ไว้     ขอให้พี่น้องประชาชนทุกคน   ใครมีทุกข์อะไร  มาหย่อนที่นี่ได้    ไม่ต้องเขียนจดหมาย สวยงาม จะเขียนปากกา   ดินสอ  กระดาษอะไรก็ได้    ไม่เป็นไร    ไม่ต้องห่วงว่าต้องสุภาพเรียบร้อย     ทำง่ายๆ เลย    เพราะว่าผมต้องการเนื้อหาไม่ต้องการรูปแบบ    ขอบอกกับพี่น้องประชาชนว่าท่านมีทางออก        อยากจะบอกอะไรกับผมผ่านตู้นี้    ขอเชิญได้เลยนะครับทุกคน   

 

 

อนุมัติงบกลางฯ ให้หน่วยบัญชาการทหารพัฒนา 400  ล้านบาท

คณะรัฐมนตรีได้อนุมัติงบกลาง  รายการเงินสำรองจ่ายเพื่อกรณีฉุกเฉินหรือจำเป็น ให้กับ         หน่วยบัญชาทหารพัฒนา  กองบัญชาการทหารสูงสุด   ในวงเงิน 400 ล้านบาท   เพื่อให้เป็นเงินที่ใช้คล่องตัว       ในการไปแก้ปัญหา เช่น สมมติว่าไปเจอถนนพังเข้าไปทำเลย ไม่ต้องเสียเวลามายื่นคำขอ  ทำเสร็จเรียบร้อย      เป็นเงินเท่าไร   ทำบัญชีไปเคลียร์กับสำนักงบประมาณ    สำนักงบประมาณจะตัดยอด    ถ้า 400 ล้านบาทหมดแล้วก็เอาใหม่อีก    เหมือนกับไปตั้งงบกลาง    แต่ทำงานตามสั่งของการแก้ปัญหาประชาชน   เวลานี้กระทรวงกลาโหมเข้ามาช่วยแก้ปัญหามากหลายเรื่อง ทั้งกองบัญชาการทหารสูงสุดและกองทัพ

การแก้ปัญหาเรื่องที่ดินให้ยายไฮ  ขันจันทา

ยกตัวอย่างง่าย ๆ ที่อุบลราชธานี     กรณียายไฮ   ขันจันทา  ที่ต่อสู้มา 27 ปี    วันนั้นบังเอิญผมดู  โทรทัศน์อยู่ที่บ้าน  รายการคุณสรยุทธ์   สุทัศนะจินดา   เห็นแกต่อสู้มา 27 ปี   ผมจึงบอกเลขาธิการนายกรัฐมนตรี(นายยงยุทธ   ติยะไพรัช)  ว่าคนถ้าสู้มา 27 ปี ของจริงแน่นอน  ถ้าไม่อย่างนั้นไม่ทุกข์   ไม่เจ็บพอ    เขาไม่ยอม    อดทนสู้ขนาดนี้หรอก อันนี้ถือว่าเป็นยอดนักสู้จริงๆ เพราะฉะนั้นคุณลองไปสดับตรับฟังเรื่องจริงคืออะไร          ปรากฎว่ารายงานมากับความเป็นจริงไม่ตรงกัน เพราะหลายอย่างที่เป็นนโยบายจากส่วนกลางกว่าจะถึงพื้นที่       ผู้ปฏิบัติการ   สัญญาณมันแผ่ว    ข้อความอาจจะผิดเพี้ยนไป    ฉะนั้นต้องมานั่งไล่เช็คกัน    ผมถึงต้องรับเรื่อง  ราวร้องทุกข์โดยตรงจากประชาชน   เพราะไม่อย่างนั้นเขาจะไม่รู้จริงว่าเราตั้งใจจริง  ออกนโยบายจริง ปฏิบัติ      สั่งการจริง   แต่พอไปถึงที่ประชาชนแล้วแผ่วลงไป  เพี้ยนไป    อย่างกรณีนี้ผมให้ไปดู     เลขาฯยงยุทธฯ  ได้ให้รายงานมาดูเหมือนว่าเรียบร้อย  แต่ทำไมยายไฮยังไม่พอใจ    เรียบร้อยจริงหรือเปล่า    ไปค้นพบว่าเขื่อนกินที่ดินของยายไฮไป     เป็นเขื่อนที่ทำไว้เพื่อประปาหมู่บ้านใช้ประโยชน์ 3 หมู่บ้าน   แล้วน้ำไม่ค่อยสะอาด    เรื่องการเกษตรไม่ได้ใช้เขื่อนนี้     เป็นฝายกั้นน้ำว่าอย่างนั้นเถอะ   ไปดูเสร็จได้ให้ทหารหน่วยบัญชาการทหารพัฒนาไปดู    ถ้าเราขุดเจาะบ่อบาดาลสัก   8 – 9 บ่อ ใน 3 หมู่บ้าน   คือหมู่บ้านละ 2 บ่อบ้าง 3 บ่อบ้าง   จะมีประปาหมู่บ้านใช้อย่างสบาย  สะอาดด้วย    โดยที่เขื่อนนี้ไม่จำเป็นต้องมี      จึงสั่งการให้เจาะบ่อน้ำบาดาล    ซึ่งใช้เงินไม่กี่สตางค์ครับ  ใช้เงินประมาณ 3 – 4 ล้านบาท    ก็มีน้ำประปาหมู่บ้านใช้ใน 3 หมู่บ้านนี้แล้วสะอาดกว่าด้วย   จึงทุบเขื่อนนี้ออก    แล้วคืนที่ดินให้ยายไฮไป    เลขาฯยงยุทธฯ    ไปดูแล้วและแก้ปัญหา     อันนี้ยกตัวอย่างง่าย ๆ    ใช้ทหารทำงานได้รวดเร็วไม่ต้องประมูล     เพราะเครื่องมือมีอยู่แล้ว     จ่ายแต่เบี้ยเลี้ยง   ค่าน้ำมันให้เท่านั้นเอง   เพราะฉะนั้นคนไปทำงานแก้ปัญหาได้รวดเร็วขึ้นในการตอบสนองต่อการแก้ปัญหา

 

 

เปิดอาคารสถาบันฝึกอบรมระหว่างประเทศว่าด้วยการดำเนินการให้เป็นไปตามกฏหมาย

สัปดาห์นี้ผมไปเปิดอาคารสถาบันฝึกอบรมระหว่างประเทศว่าด้วยการดำเนินการให้เป็นไป      ตามกฏหมาย หรือภาษาอังกฤษเรียก International Law Enforcement Academy : ILEA-Bangkok  ที่กรุงเทพฯ     ซึ่งขณะนี้ทั่วโลกมีอยู่ 4 แห่ง    สร้างอาคารนี้ขึ้นมาโดยที่สหรัฐอเมริกาให้เงินมา    เปิดมาตั้งแต่ปลายปี 2541        แต่อาคารเพิ่งเสร็จ    มีเจ้าหน้าที่ตำรวจจาก 12 ประเทศ   รวมแล้วประมาณ 3,300 นายมาฝึกอบรมที่นี่     เป็นการฝึกอบรมเพื่อให้เข้าใจถึงความร่วมมือในการแก้ปัญหาอาชญากรรมข้ามชาติ   การประสานงานดีขึ้น    รู้จักกัน   มากขึ้น เรื่องยาเสพติด เรื่องการค้ามนุษย์ต่างๆ    เป็นสถาบันที่ดี    ทางสหรัฐอเมริกาให้ความร่วมมือในเรื่องนี้

ประเทศไทยจะเป็นเจ้าภาพจัดการประชุมนานาชาติเรื่องโรคเอดส์   ครั้งที่ 15

บ่ายวันจันทร์ (24 พ.ค.)   ได้มีการประชุมติดตามความก้าวหน้าของการดำเนินการจัดการประชุมนานาชาติเรื่องโรคเอดส์   ครั้งที่ 15   ในเดือนกรกฎาคมนี้ประเทศไทยจะเป็นเจ้าภาพจัดการประชุมนานาชาติเรื่องโรคเอดส์   ครั้งที่ 15    และจะเป็นครั้งแรกที่มีการประชุมระดับผู้นำว่าด้วยโรคเอดส์    พร้อมๆ  ไปกับการประชุมเรื่องโรคเอดส์ทั่วไป   วันที่ 12 กรกฎาคม 2547 เวลา 10.00 – 12.00 น. จะมีการประชุมระดับผู้นำ       การประชุมครั้งนี้มีผู้นำที่เข้ามาประชุม    เช่น   เลขาธิการใหญ่สหประชาชาติคือท่านโคฟี  อันนัน  นายพรอดดี้  ประธานกลุ่มสหภาพยุโรป    นายเนลสัน  แมนเดลา   อดีตประธานาธิบดีแอฟริกาใต้    มาร่วมประชุม     นอกจากนั้นมีภาคเอกชน  เช่น พระเอกหนัง ริชาร์ด เกียร์   พิธีกรที่มีชื่อ บาบารา วอเตอร์    มีประธานาธิบดีบราซิล นายก-           รัฐมนตรีจีน    นายกรัฐมนตรีอินเดีย     ประธานาธิบดีไนจีเรีย       นายกรัฐมนตรีรัสเซีย     ยูกันดา    บอสวานา         จะมีนักวิชาการ   นักวิทยาศาสตร์     ผู้นำศาสนาภาคธุรกิจระดับโลก   มาร่วมประชุม ประมาณ  25,000 – 30,000 คน  จะมีเอ็นจีโอมาประท้วงบ้างเป็นเรื่องปกติธรรมดาของการประชุมนานาชาติ

หลังการประชุมจะเกิดแนวทางความร่วมมือในการแก้ไขปัญหาโรคเอดส์มากขึ้น

หัวข้อที่สำคัญ  ประกอบด้วย  การใช้งบประมาณเพื่อการศึกษาและรณรงค์เรื่องเพศศึกษา          การแลกเปลี่ยนประสบการณ์ของประเทศต่างๆ เพื่อให้คนรุ่นใหม่ปลอดจากโรคเอดส์ และเน้นเรื่องยาต้านไวรัสเอดส์ และการปรับปรุงกฎหมายทรัพย์สินทางปัญญาที่เอื้อต่อการผลิตยาไวรัสและการจำหน่ายระหว่างประเทศ     ที่มีปัญหา รวมถึงระบบการให้บริการต่อผู้ติดเชื้อเอดส์ที่ต้องได้รับการดูแลที่ดีขึ้น  หลังจากที่มีการประชุมครั้งนี้ คือหลังจากการประชุมที่กรุงเทพฯ แล้ว  เรื่องแนวทางความร่วมมือในการแก้ไขปัญหาเรื่องโรคเอดส์นั้น    จะต้องเข้มแข็งขึ้น เพราะว่าระดับผู้นำมาประชุมกันมาก   เราจะผลักดันเรื่องนี้    และบังเอิญว่าประเทศไทยค่อนข้างจะมี       record  ที่ดีในการที่ได้ทำเรื่องโรคเอดส์  และควบคุมการติดเชื้อใหม่ของผู้ป่วยใหม่ได้ดีที่สุดประเทศหนึ่งใน   โลกนี้     เขาจึงอยากมาประชุม   อยากให้ประเทศไทยเป็นเจ้าภาพ      ซึ่งใช้เงินประชุมอาจจะประมาณ   200  ล้านบาท  แต่คนทั่วโลกจะรู้จักประเทศไทย   และประเทศไทยจะได้ประโยชน์จากการที่ได้ร่วมมือกันในเรื่องของยา    เรื่องของการป้องกันอะไรได้มาก    คุ้มค่ามาก    ใช้เงินไม่มาก      

การจัดประชุมนานาชาติเรื่องโรคเอดส์ จะเป็นประโยชน์ต่อประเทศไทยทั้งทางตรงและทางอ้อม

อย่างกรณีการประชุมเอเปค     เราจัดยิ่งใหญ่เป็นที่รู้จักยอมรับประเทศไทยทั่วไปหมด   การ     เผยแพร่วัฒนธรรมของไทยเป็นข่าวออกไปทั่วโลก   เราใช้เงินประมาณ  1,000    ล้านบาท   และ  1,000 ล้านบาท ยังได้สินทรัพย์ถาวร  เช่น  หอประชุมใหญ่ของกองทัพเรือ  การปรับปรุงอาคาร   ปรับปรุงทำเนียบอะไรเยอะแยะไปหมด   ไม่ใช่แค่ค่าจัดงานใช้  1,000  ล้านบาท  บางคนไปบอกว่ารัฐบาลใช้ 5,000 ล้านบาท   ถ้า 5,000 ล้านบาท   ต้องให้รัฐมนตรีและผู้นำใส่สูททองคำ   แล้วใส่หมวกฝังเพชรด้วย  ถึงจะใช้ 5,000 ล้านบาท   แค่จัดงานเดียว 1,000 ล้านบาท  ยังได้อาคารได้อะไรขึ้นมาเยอะแยะหมด     อาคารเหล่านี้จัดงานแล้วยังอยู่    แต่ส่วนการประชุมโรคเอดส์ครั้งนี้  เราใช้ประมาณ 200 ล้านบาท  คิดว่าน่าจะเรียบร้อย  และจะเป็นประโยชน์กับประเทศไทยโดยตรงและโดยอ้อม

ประเทศไทยพร้อมเป็นเจ้าภาพจัดงานวันวิสาขบูชาโลกในปีหน้า

เมื่อวันพุธที่ผ่านมา (26 พ.ค.)    รัฐบาลได้เป็นเจ้าภาพถวายภัตตาหารเพลแด่สมเด็จพระพุฒาจารย์และประมุขสงฆ์  11 ประเทศ   ที่ทำเนียบรัฐบาล    บังเอิญว่าท่านทั้งหลายได้มาประชุมที่ประเทศไทยเนื่อง         ในวันวิสาขบูชา   2  มิถุนายนนี้    ประมุขสงฆ์ทางศาสนาพุทธที่ได้รับอารธนาให้เดินทางมาประเทศไทย  เพื่อประชุมเสวนาวันวิสาขบูชา   ซึ่งสหประชาชาติถือว่าเป็นวันสำคัญสากล   ประชุมกันที่พุทธมลฑล   รัฐบาลมีโอกาสได้เลี้ยงและได้พูดคุยกัน  ผมได้เสนอไปว่าทำอย่างไรถึงจะเชิญชวนชาวพุทธทั่วโลกเดินทางมาทำกิจกรรมในวันวิสาขบูชา  โดยประเทศไทยพร้อมที่จะเป็นเจ้าภาพ  เช่น   เดินทางมาทำวิปัสนา   มาฟังเทศน์จากผู้นำสงฆ์หรือพระสงฆ์ตัวแทนประเทศต่าง ๆ ที่เทศน์เก่ง   และมีการแปลเป็นภาษาของแต่ละชาติทันที     ผมจึงบอกว่าลองปรึกษากันดูว่าถ้าเป็นไปได้    วันวิสาขบูชาปีหน้าประเทศไทยพร้อมที่จะเป็นเจ้าภาพจัด   เพื่อให้ศาสนาพุทธได้เข้มแข็งขึ้น   มีการรวมตัวของศาสนาพุทธให้มากขึ้น    เพราะศาสนาพุทธเป็นศาสนาที่มีสันติ  สอนให้คนเป็น   คนดี   สอนให้คนอยู่กันอย่างสันติ    ไม่มีการอิจฉาริษยากัน 

การส่งออกใน  4 เดือนของปีนี้สูงเกือบ  300,000   ล้านเหรียญสหรัฐ 

ผมขอพูดเรื่องเศรษฐกิจบ้าง    การส่งออกในระยะ 4 เดือนแรกของปีนี้    มีมูลค่าสูงเกือบ 300,000   ล้านเหรียญสหรัฐ  คือ 29,695.3  ล้านเหรียญสหรัฐ  เพิ่มขึ้นจากระยะเดียวกันของปีที่แล้ว 19.6%          เกือบ 20%    สินค้าเกษตรและอุตสาหกรรม   เพิ่มขึ้นร้อยละ 10     แต่อาหารลดลงร้อยละ  1.2    เพราะเรื่อง        ไข้หวัดนก  และกุ้งโดนเรื่องการใช้มาตรการตอบโต้การทุ่มตลาดของสหรัฐฯ (เอดี) นิดหน่อย    กุ้งลดไม่มาก    แต่ไก่ลดมากหน่อย    ไม่เป็นไร    เราแก้ไขต่อไป   เดือนกันยายนนี้น่าจะปกติแล้ว     สินค้าอุตสาหกรรมที่สำคัญ    เพิ่มขึ้นถึงร้อยละ 21 และที่สำคัญคือเพิ่มขึ้นทั้งตลาดหลักและตลาดใหม่ โดยเฉพาะอย่างยิ่งตลาดใหม่  เช่น   อินเดียเพิ่มถึง 53.9 %       จีนเพิ่ม 24.9 %   ตะวันออกกลางเพิ่มถึง 31.3 %      เพราะว่ารัฐบาลนี้ได้บุกตลาดเพิ่มขึ้นอีกมาก    และจะบุก       ต่อไป    ตั้งแต่เดือนมิถุนายนผมคงต้องเดินทางไปต่างประเทศต่อ    ปีนี้คงเดินทางอีกหลายประเทศ  เพราะต้อง    บุกตลาดต่อไป

เชื่อเศรษฐกิจปีนี้จะโตไม่ต่ำกว่า 7%

การนำเข้าเดือนเมษายนค่อนข้างสูงถึง 7.5 พันล้านเหรียญสหรัฐ  เพิ่มขึ้นถึง 30 % เมื่อเทียบกับปีที่แล้ว    แต่เป็นสินค้าทุนมาก    ทำให้ขาดดุลมาสองเดือนแล้ว    คือเดือนมีนาคมและเดือนเมษายน   เดือนเมษายนที่ขาดดุลตัวเนื้อที่ขาดดุลแท้ ๆ  คือราคาน้ำมันที่แพงขึ้น     ใน 4  เดือนแรกรวมกันแล้วประเทศไทยยังเกินดุลอยู่ประมาณ 11,000  ล้านบาท     เชื่อว่าปีนี้เศรษฐกิจน่าจะโตไม่ต่ำกว่า 7%  ซึ่งถือว่าดีมาก   หากเปรียบเทียบกับหลายประเทศทั่วโลก    7%  ถือว่าสูงมาก     น่าจะไม่มีปัญหา  

31 พฤษภาคมของทุกปีเป็นวันงดสูบบุหรี่โลก

วันที่ 31 พฤษภาคมของทุกปี  องค์การอนามัยโลกกำหนดให้เป็นวันงดสูบบุหรี่โลก          ประเทศไทยคงมีการรณรงค์เพื่อจะลดการสูบบุหรี่  โดยเฉพาะอย่างยิ่งวัยรุ่น  สูบบุหรี่ไม่ได้ประโยชน์อะไร    ทำลายร่างกาย     วิธีเท่คนเราเท่ได้หลายอย่าง    สูบบุหรี่ไม่ใช่ว่าเท่     อยากจะขอวิงวอนว่าถ้าลดได้ดีที่สุด

ต้องจัดการเด็ดขาดกับผู้ที่ตัดไม้ทำลายป่า

มีเรื่องสำคัญ ๆ  ที่ผ่านการพิจารณาของคณะรัฐมนตรี     มีเรื่องการให้การช่วยเหลือผู้ประสบอุทกภัยภาคเหนือ   ที่อำเภอแม่ระมาด   จังหวัดตาก   อำเภอออมก๋อย  จังหวัดเชียงใหม่   อำเภอสบเมย  จังหวัดแม่ฮ่องสอน   ได้รับความเดือดร้อน   1,400  กว่าครัวเรือน    มีผู้เสียชีวิต 6 คน   โชคดีปีนี้มีผู้เสียชีวิตน้อย       เพราะเหตุที่เกิดเกิดเวลากลางวัน แต่ทั้งหมดเรื่องการตัดไม้ทำลายป่าเป็นปัญหาใหญ่ของการเกิดอุทุกภัยแบบนี้ ตอนนี้ต้องเรียนว่าเราจะจัดการเด็ดขาดกับเรื่องการตัดไม้ทำลายป่า   ทำไร่เลื่อนลอย   ย้ายตรงนั้น   ถางตรงนี้       อันนี้ไม่ได้นะครับ   เราจะให้ฝ่ายวิชาการเกษตรเข้าไปดูแล   ให้ทำเป็นจุดอยู่กับที่    ห้ามไปบุกป่าอย่านี้      บุกป่าต้องถูกจับกุม   โดยเฉพาะบรรดาชาวเขาทั้งหลายที่ยังไม่ได้สัญชาติไทยและอยู่มานานแล้ว    ยิ่งมีพฤติกรรม      ตัดไม้ทำลายป่า    ไม่ได้สัญชาติแน่    แต่ถ้าหากว่าทำตัวเป็นคนดี    โอกาสที่จะให้สัญชาติก็มี   ต้องทำตัวเป็นคนดีอย่าสร้างปัญหา  กระทรวงต่างๆ ถูกมอบหมายให้เข้าไปช่วยเหลือดูแลและฟื้นฟูครอบครัวที่เดือดร้อนจาก       อุทกภัยครั้งนี้

จัดตั้งศูนย์รวมอาหารอร่อย  ถูกสุขอนามัย  ที่กรุงเทพฯ 

ผมได้มอบหมายให้รัฐมนตรีสมคิด จาตุศรีพิทักษ์  รัฐมนตรีว่าการกระทรวงการคลัง    ซึ่งเป็นคนดูแลเรื่องโครงการสินค้า   OTOP   ได้เข้าไปพัฒนาศูนย์ราชการของของกระทรวงเกษตรและสหกรณ์ที่มีพื้นที่อยู่ประมาณ  70 ไร่     ที่กระทรวงเกษตร ฯ มอบให้อยู่เยื้องกับตลาดไท     ติดถนนวิภาวดีรังสิตขาออก   มีที่อยู่ 70  ไร่    มีอาคารอยู่บางส่วน     ให้ไปปรับปรุงพัฒนาอาคาร     เพื่อจะให้ที่ดินบริเวณนั้นเป็นศูนย์อาหารอร่อย         ถูกสุขอนามัย    จากทุกจังหวัดทั่วประเทศ     คือผมจะให้จังหวัดได้มีการคัดอาหารชั้นดีของจังหวัดที่มีชื่อทั้งหลาย   เอามาเปิดร้านมาขายที่นี่   เพื่อจะเป็นศูนย์รวมอาหารอร่อยจากทุกจังหวัด    จะเป็นศูนย์อาหารที่คนไทย             นักท่องเที่ยวจะได้ไปทานอาหารอร่อยเป็นประจำ   ถ้าหากว่าใครยังรักษาแชมป์ไม่ได้    ต้องหมุนเวียนเปลี่ยนกันไป   เอาของอร่อย ๆ   ทุกจังหวัดมารวมไว้ที่นี่    คิดว่าจะใช้เวลาประมาณ   5 – 6 เดือน    กว่าจะปรับปรุงสถานที่ กว่าจะให้จังหวัดคัดอาหาร   จะได้เลือก     เพราะบางทีพี่น้องที่อยู่กรุงเทพฯ  และปริมณฑล  วันเสาร์-อาทิตย์          ไม่รู้จะไปไหน    ไม่อย่างนั้นเข้าศูนย์การค้า  เข้าไปเข้ามาก็ซื้อของ   บางทีของเก่ายังไม่ได้แกะเลย   ซื้อใหม่แล้ว จะได้มีที่นั่งทานอาหารกันอร่อย ๆ    ครอบครัวจะได้ไปไหนมาไหนด้วยกันได้    มีเรื่องที่จะต้องไปคุยไปพูดกัน ไปนั่งกันได้สบาย

เตรียมจัดการประชุมคณะรัฐมนตรีร่วมไทย-ออสเตรเลีย

ผมได้สั่งให้มีการเตรียมจัดประชุมคณะรัฐมนตรีร่วมระหว่างไทย-ออสเตรเลีย  วันที่ 4 มิถุนายนตอนดึกผมและคณะรัฐมนตรีบางส่วนจะบินไปประชุมร่วมคณะรัฐมนตรีไทย-ออสเตรเลีย  เพื่อให้เกิดความ    ร่วมมือกันทางด้านเศรษฐกิจ  สังคม   และการเมืองอย่างใกล้ชิดของสองประเทศ    เป็นประเทศที่พัฒนาแล้วประเทศแรกที่ยอมมาประชุมคณะรัฐมนตรีร่วมกับไทย  เราจะบินไปประชุมกับเขาที่ออสเตรเลีย    พร้อมกับ       ลงนามเรื่องของความตกลงการค้าเสรีระหว่างสองประเทศ  ซึ่งจะเป็นประโยชน์ต่อเศรษฐกิจไทยมาก   เพราะ     โดยภาพรวมแล้วค่อนข้างจะเป็นประโยชน์มาก

เร่งแก้ไขปัญหาโครงการโฮปเวลล์

ผมได้เร่งรัดให้แก้ไขปัญหาโครงการถนนและทางรถไฟยกระดับหรือโครงการโฮปเวลล์  ซึ่งมีแต่ตอขึ้นมาเป็นอนุสาวรีย์ที่ไม่ค่อยสวยงาม     ขอให้แก้ไขรีบทำโดยด่วน      สั่งไปแล้วตั้ง 2 ปีกว่า    ใช้เวลา        ช้ามาก    กรรมวิธีกระบวนการต่าง ๆ      ผมค่อนข้างจะรำคาญระบบพวกนี้มาก    เร่งรัดบอกว่าต้องเสร็จให้เร็ว ๆ ช้ากว่านี้ไม่ไหวแล้ว 

เตรียมประชุมคณะรัฐมนตรีนอกสถานที่ที่สนามบินสุวรรณภูมิ

ผมสั่งให้มีการประชุมคณะรัฐมนตรีนอกสถานที่ โดยจะไปประชุมที่บริเวณที่ก่อสร้างท่าอากาศยานสุวรรณภูมิ    เพื่อต้องการส่งสัญญาณออกไปทั่วโลกว่า ขณะนี้สนามบินสุวรรณภูมิของเราการก่อสร้าง        ก้าวหน้าไปมากแล้ว   เราจะเปิดให้บริการเดือนกันยายนปีหน้าได้ทันแน่    จะให้คณะรัฐมนตรีไปประชุมในที่      ก่อสร้างนั่นแหละ เพื่อจะได้เห็นได้รู้และประชุมวันนั้นจะเอาเรื่องโครงสร้างพื้นฐานทั้งหลายมาประชุมพิจารณากัน

การแก้ไขปัญหาหนี้สินของเกษตรกรตามโครงการที่รัฐส่งเสริมหรือสงเคราะห์

มีการแก้ไขปัญหาหนี้สินของเกษตรกร โดยเฉพาะอย่างยิ่งโครงการที่รัฐส่งเสริมหรือสงเคราะห์มาตั้งแต่อดีตทำให้เกิดหนี้ของประชาชนนั้น รองนายกรัฐมนตรีจาตุรนต์ ฉายแสง ได้เสนอแยกมาเพื่อพิจารณาเป็นพิเศษ   เพราะว่าประชาชนเหล่านี้   รัฐบาลบอกให้ไปทำอะไรก็ไป   ไปกู้หนี้ยืมสินแล้วก็เสียหาย    อันนี้ต้องไปดูเป็นเรื่องในอดีตนะครับ    แต่เรามาแก้ไขให้

โครงการศูนย์ราชการกรุงเทพมหานคร  ถนนแจ้งวัฒนะ

คณะรัฐมนตรีอนุมัติโครงการศูนย์ราชการกรุงเทพมหานคร  ถนนแจ้งวัฒนะ สรุปคือมีที่ดิน     ราชพัสดุอยู่ตรงถนนแจ้งวัฒนะจำนวน 400 กว่าไร่   ต้องการจะสร้างสำนักงานของราชการทั้งหมด    เพราะ       ราชการเวลานี้ที่ทำการไม่ค่อยพอ   ไปเช่าตึกของเอกชนกันมาก   จึงคิดว่าสร้างเองดีกว่าและเอามาใช้    แต่วิธีการที่ดีคือให้กรมธนารักษ์ตั้งเป็นบริษัทขึ้นมา  และเอาบริษัทนี้ไปเซ็นสัญญาเช่าที่ดินระยะยาวกับกรมธนารักษ์       แล้วไปสร้างตึกมาให้ราชการเช่า  คือ กระเป๋าซ้ายกระเป๋าขวานั่นเอง    ไม่มีเอกชนเกี่ยวข้อง    จะนำเอารายได้     ค่าเช่าไปขายล่วงหน้า หรือภาษาทางการเงินเรียกว่า securitization แล้วได้เงินก้อนมา  เอาเงินก้อนมาสร้างตึก   สร้างตึกเสร็จให้ตั้งงบประมาณเป็นค่าเช่าของส่วนราชการต่างๆ ที่มาอยู่  เอาค่าเช่านี้ไปชำระคืนแก่ผู้ที่ซื้อเอกสารเกี่ยวกับเรื่องการเงิน    เท่ากับว่ารัฐบาลไม่ต้องใช้งบประมาณก้อนใหญ่คือ 20,000  ล้านบาทมาสร้างตึก แต่ทยอยผ่อนชำระโดยวิธีการตั้งงบประมาณเป็นค่าเช่า    ซึ่งเหมือนกับอัตราทั่วไปถูกกว่าอัตราทั่วไปด้วยซ้ำ     และไม่เป็นหนี้สาธารณะด้วย   อันนี้เป็นแนวทางในการก่อสร้างใหม่ที่ไม่ต้องเป็นหนี้สาธารณะ    และไม่ต้องใช้งบประมาณเป็นก้อนทีเดียว

 

โครงการพัฒนาระบบเทคโนโลยีฟื้นฟูสมรรถภาพคนพิการ

รัฐบาลเห็นชอบโครงการพัฒนาระบบเทคโนโลยีฟื้นฟูสมรรถภาพคนพิการ   เพื่อรองรับการเชื่อมโยงฐานข้อมูลด้านคนพิการทั่วประเทศ   ใช้เงินไม่มากกว่า  19   ล้านบาท    เพื่อที่จะให้ฐานข้อมูลคนพิการทั่วประเทศนั้นได้เชื่อมกันอย่างชัดเจน ได้รู้สถานภาพ รู้แนวทางในการช่วยเหลือคนพิการได้อย่างถูกต้อง

ห้ามโรงงานผลิตตู้น้ำเย็น   ตู้แช่ที่ใช้ในเชิงพาณิชย์   ใช้สารคลอโรฟูออไรคาร์บอน 

คณะรัฐมนตรีได้อนุมัติหลักการร่างประกาศกฏกระทรวงอุตสาหกรรม   เพื่อห้ามโรงงานผลิต     ตู้น้ำเย็น   ตู้แช่ที่ใช้ในเชิงพาณิชย์   ใช้สารคลอโรฟูออไรคาร์บอน  เฉพาะที่เป็นสาร ซี  เอฟ   ซี  ในกระบวนการผลิต เพราะเนื่องจากว่าเราไปลงนามเป็นภาคีสมาชิกของอนุสัญญาเวียนนาและพิธีสารมอนทรีออลว่าด้วยสารทำลายชั้นบรรยากาศโอโซนมาตั้งแต่ปี 2532     เพราะฉะนั้น   เราจะต้องควบคุมไม่ให้ใช้สารพวกนี้   เพราะ       จะทำลายชั้นบรรยากาศโอโซน

โครงการพัฒนาผู้ประกอบการใหม่

คณะรัฐมนตรีรับทราบเรื่องที่กระทรวงอุตสาหกรรมได้ไปจัดโครงการทางเลือกใหม่ให้ชีวิตจำนวน 51,000  ราย      ขณะนี้มีข้าราชการเกษียณอายุก่อนกำหนดที่พึ่งออกไปเมื่อเดือนเมษายนนี้     สมัครเข้าร่วมโครงการโดยไม่เสียค่าใช้จ่าย   จำนวน 1,000 กว่าราย  และเริ่มอบรมแล้วก็เป็นที่พอใจถึงแนวทางที่จะเลือกว่าเป็นผู้ประกอบการ

รัฐบาลพร้อมสนับสนุนอุตสาหกรรมบันเทิง

ผมมีแขกต่างประเทศเข้าพบ   คนแรกคือ ผู้อำนวยการสร้างภาพยนตร์ที่สร้างหนังเรื่อง Lord  of the Rings   และเรื่อง The Matrix    เรื่อง  Lord  of  the  Rings  ไปสร้างที่นิวซีแลนด์    แต่เรื่อง The Matrix   สร้างที่ออสเตรเลีย   คนนี้ชื่อแบรี่  ออสบอร์น  (Mr.Barrie Osborne)   เขาสนใจจะมาตั้งกองทุน    ตั้งโรงถ่าย    และสร้างหนังในประเทศไทยสักเรื่องหนึ่ง    แต่กองทุนนี้จะสร้างหนังประมาณ 20 กว่าเรื่องเป็นเวลา 5 ปี   เขาสนใจโดยขอให้รัฐบาลให้ความร่วมมือในเรื่องของภาษี  เรื่องอะไรต่ออะไร  เขาบอกว่าอยากจะให้เหมือนกับนำ Hollywood  มาไว้ที่ประเทศไทย   ถ้าทำได้อย่างนั้นจริง ๆ ลองบอกมาว่าจะให้รัฐบาลช่วยเหลืออะไรบ้าง    เพราะว่าคนไทยมีความสามารถมาก   แต่ไม่มีช่องทาง  ไม่มีแนวทางที่เข้าสู่ตลาดโลกมากนัก    เพราะฉะนั้นเราต้อง       หาพวกที่ชำนาญอย่างนี้มาพาเราไปบุก     เขามาเสนอเข้าท่าดีครับ 

 

ขอเชิญเที่ยวงาน THAIFEX & HALFEX 2004  

Mr.Jochen   Witt   ประธานของบริษัท  Koelnmesse GMbh  จากเยอรมนี   ซึ่งเป็นบริษัทที่จัดนิทรรศการใหญ่มากของโลก   มีสำนักงานใหญ่อยู่ประเทศเยอรมนีมาพบ   ตอนนี้เขาเข้ามาจัดรายการแสดงสินค้าอาหาร  THAIFEX & HALFEX 2004   ที่เมืองทองธานี     เหลืออีก 2 วัน    งานจัดวันที่    26 -  30 พฤษภาคมนี้          ผมอยากจะหาเวลาไปดูเหมือนกัน  เพราะว่ามีเรื่องของอาหาร   การแปรรูปอาหาร  และเครื่องไม้เครื่องมือที่ใช้ในการแปรรูป   ผมคิดว่าคนที่สนใจอยากจะแปรรูปอาหารน่าไปดู     มีร้านมาออกร้านประมาณ 1,500 ร้าน             งานใหญ่มากเพื่อจะได้ดูแนวทางว่าไปทำมาหากินอะไรดี     ตอนสมัยที่ผมตั้งเนื้อตั้งตัวใหม่ ๆ   ผมจะชอบไป     เดินตามนิทรรศการต่างๆ  เพื่อให้เกิดความรู้  เราจะได้มีแนวคิดว่าน่าจะทำอันนั้นดีไหมทำอันนี้ดีไหม   เพราะระหว่างที่เราจะตั้งเนื้อตั้งตัว   จะต้องไปหัดไปหาข้อมูลไปดู    บางทีคนเล่าเราไม่รู้    แต่ไปดูของจริงจะเห็น   อย่างนี้น่าจะใช้ได้   จะได้ทดลองเอาไปทำ    ผมคิดว่าอันนี้น่าจะเป็นประโยชน์

แอ๊ด คาราบาวมอบซีดีเพลง OTOP

นายยืนยง   โอภากุล หรือแอ๊ด  คาราบาว  ได้มาพบผม    น่ารักมาก    แต่งเพลง OTOP   มาให้     ซึ่งผมจะมอบให้กระทรวงกลาโหม กรมประชาสัมพันธ์ องค์การสื่อสารมวลชนแห่งประเทศไทย เอาไปเผยแพร่เป็นเพลงเกี่ยวกับการผลิตสินค้าชุมชนโครงการหนึ่งตำบล   หนึ่งผลิตภัณฑ์     ฟังเพราะดี    

ช่วยชาติด้วยการประหยัดพลังงาน

มีเรื่องที่อยากจะเล่าอีก 2 เรื่อง   เรื่องแรกคือราคาน้ำมันถึงแม้จะเบาลงบ้าง  เชื่อว่าวันที่                3  มิถุนายนนี้  น่าจะเบาลงอีกหน่อย   แต่ยังแพงอยู่   และเรายังนำเข้าน้ำมันอยู่       ขาดดุลการค้าที่ผ่านมานั้นเป็นเนื้อน้ำมันแท้ๆ เพราะฉะนั้นอยากจะให้พี่น้องประชาชนหันมาร่วมกันช่วยกันประหยัดพลังงาน   อย่าใช้พลังงานให้สิ้นเปลือง   เพราะเราต้องนำเข้า     ช่วยชาติด้วยการประหยัดพลังงานดีกว่า

เตรียมสังคายนากฎหมายที่ไม่เป็นธรรมต่อประชาชน

ปี 2547 นี้    เป็นปีที่ครบรอบ 200 ปี   ที่พระบาทสมเด็จพระพุทธยอดฟ้าจุฬาโลกมหาราช        ทรงโปรดให้มีการชำระสะสางกฎหมายเก่า และจัดทำขึ้นเป็นกฎหมายตราสามดวงใหม่    ที่ใช้บังคับเรื่อยมาจนถึงรัชสมัยพระบาทสมเด็จพระมงกุฎเกล้าเจ้าอยู่หัวจึงเปลี่ยนมาใช้ระบบประมวลกฎหมายเต็มรูปแบบ  เพราะฉะนั้นในโอกาสครบ 200 ปี  รัฐบาลจะถือโอกาสนี้เฉลิมฉลองวาระนี้ด้วยการปรับปรุงระบบกฎหมายไทยทั้งระบบใหม่ให้ทันสมัย และเกิดความยุติธรรมมากที่สุดสำหรับประชาชน เพราะว่ากฎหมายหลายฉบับไม่เป็นธรรม   กฎหมายหลายฉบับเป็นอุปสรรคต่อคนที่อยู่ฐานล่างของสังคมที่จะเติบโต   ฉะนั้นกฎหมายจะต้องกลับไปให้อำนาจ   ประชาชน    ในการจะแสวงหาศักยภาพสูงสุดของตัวเองได้อย่างเต็มที่    อันนี้จะต้องไปแก้ไขอีกมาก     ผมจะตั้งกรรมการขึ้นมา  ผมจะเป็นประธานเอง    ให้รองนายกรัฐมนตรีวิษณุ  เครืองาม    รัฐมนตรีโภคิน  พลกุล             รัฐมนตรีว่าการกระทรวงมหาดไทย   รัฐมนตรีพงศ์เทพ  เทพกาญจนา   รัฐมนตรีว่าการกระทรวงยุติธรรม            มาเป็นรองประธาน   และจะเชิญส่วนราชการต่าง ๆ      ที่สำคัญของภาครัฐ เช่น   กระทรวงยุติธรรม     สำนักงานคณะกรรมการกฤษฎีกา สำนักงานอัยการสูงสุด    จะเชิญฝ่ายศาลมาช่วยกัน    รวมทั้งคณะนิติศาสตร์ของ มหาวิทยาลัยต่าง ๆ    จากสภาทนายความบ้าง    ท่านผู้รู้ทางกฎหมายทั้งหลายมาช่วยกัน     เพื่อระดมการแก้ไขกฎหมายทั้งหมดของประเทศ สังคายนาให้เกิดความเป็นธรรมสูงสุดกับประชาชน   อันนี้จะช่วยกันทำ  ถือโอกาสว่าฉลองเฉลิมครบรอบ 200 ปี ของกฎหมายตราสามดวง  มาทำกฎหมายไทยให้เป็นธรรม เพราะว่าระบอบประชาธิปไตยนั้นเป็นระบอบที่มีการบริหารเศรษฐกิจแบบทุนนิยม   แต่ทุนนิยมนี้เป็นอุปสรรคต่อคนอ่อนแอมาก เพราะฉะนั้นกฎหมายจะต้องไม่ไปข้างใดข้างหนึ่ง   สังคมนิยมแท้ไม่ใช่เป็นคำตอบ    ทุนนิยมแท้ก็ไม่ใช่เป็น       คำตอบ   เลือกเอาสิ่งที่ดีและเหมาะสมกับสังคมไทย   เหมาะสมกับสภาวการณ์และการพัฒนาของประเทศ        เอามาใช้ให้เกิดประโยชน์สูงสุดดีกว่า    อันนี้คือที่มาของการจะสังคายนากฎหมายครั้งยิ่งใหญ่      วันนี้ใช้เวลา       พี่น้องประชาชนมามากพอสมควรแล้ว   ขอให้ใช้วันหยุดสุดสัปดาห์นี้ให้มีความสุข    เพื่อจะได้มีพลังในการสู้ชีวิตต่อไป     ขอขอบคุณมากครับ     สวัสดีครับ

------------------------------