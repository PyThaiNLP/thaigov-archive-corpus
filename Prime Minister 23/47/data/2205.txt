คำกล่าวของพันตำรวจโท  ทักษิณ   ชินวัตร   นายกรัฐมนตรี

ในรายการ  “นายกฯ ทักษิณคุยกับประชาชน”

ทางคลื่นเอฟ.เอ็ม. 92.5  สถานีวิทยุกระจายเสียงแห่งประเทศไทย

เวลา  08.00 น.  วันเสาร์ที่ 22  พฤษภาคม 2547

-------------------------------------

 
สวัสดีครับพี่น้องประชาชนที่เคารพรักครับ

วันนี้ผมอยู่ที่กรุงเทพฯ เมื่อคืนนี้ดึกหน่อยครับ มีการปิดการประชุมสภาฯ  ซึ่งเป็นการอภิปราย  ไม่ไว้วางใจรัฐมนตรีเป็นรายบุคคลตามปกติปีละครั้ง เป็นการฟังการปิดการอภิปรายที่ผมมีความรู้สึกระอาต่อ    การเมืองมากพอสมควร  แต่ที่ผมพูดอย่างนี้พี่น้องประชาชนไม่ต้องกลัวว่าผมจะหมดกำลังใจ  เพราะผมตั้งใจอย่าง เต็มที่ว่าเข้ามาเที่ยวนี้จะเจ็บตัวอย่างไรก็จะทน ทนจนกว่าพี่น้องประชาชนจะหายจากความยากจน ทนจนกว่าประเทศไทยซึ่งล้าหลังในหลายเรื่องจะได้รับการพัฒนาขึ้นมา

หลายเรื่องที่ฝ่ายค้านนำมาอภิปรายเป็นเรื่องที่รัฐบาลทำงานให้คนยากจน

การอภิปรายรัฐมนตรีรายบุคคลโดยยุทธศาสตร์ของฝ่ายค้านมุ่งเป้าเพื่อจะไม่ไว้วางใจ หรือจะทำลายชื่อเสียงเกียรติภูมิของผมและครอบครัวมากกว่า ไม่ได้เป็นการอภิปรายเพื่อไม่ไว้วางใจรัฐมนตรีเท่านั้น ทั้งๆ ที่รัฐธรรมนูญไม่อนุญาตให้ฝ่ายค้านซึ่งมีเสียงไม่ถึง 200 เสียงอภิปรายไม่ไว้วางใจนายกรัฐมนตรี  แน่นอนคือไม่ได้มีการโหวตไว้วางใจนายกรัฐมนตรีหรือไม่  แต่เป็นยุทธศาสตร์ซึ่งสามารถทำได้   ที่สำคัญคือการที่จับแพะชนแกะเอาเรื่องนั้นมาโยงเรื่องนี้ ยกตัวอย่างง่าย ๆ   ท่านนึกออกไหมครับ    เวลากลางคืนตอนเราเด็ก ๆ      เราเห็นดวงจันทร์   แล้วทุกคนจะเห็นเงาในดวงจันทร์  เรามองว่าเป็นกระต่าย   อุปมาอุปมัยนะครับ   เสร็จแล้วอยู่ ๆ         เราเดินไปพบกระต่ายตัวหนึ่งเราอาจจะบอกว่า เพิ่งกลับมาจากดวงจันทร์หรือเปล่า ซึ่งเอาคนละเรื่องเดียวกันมา   ผูกกันมาโยงกัน     ผมฟังแล้วผมนึกไม่ถึงว่าการโกหกจะทำได้ขนาดนี้   ผมค่อนข้างฟังด้วยความระอาจริง ๆ       แต่ทนครับ  ถ้าไม่เช่นนั้นคนที่มุ่งมั่น  โดยเฉพาะอย่างยิ่งหลายเรื่องที่ถูกโจมตีเป็นเรื่องที่ทำงานให้คนจนทั้งนั้น  ถ้าใครเข้ามาแล้วโดนอย่างนี้แล้วทนไม่ได้ โอกาสที่พี่น้องประชาชนจะได้รับการแก้ปัญหาก็ยาก เพราะว่าบางคนต้องการเก็บการเมืองไว้ เพื่อคนที่ทั้งชีวิตไม่มีอะไรจะเสียหาย และเข้ามาอยู่การเมืองเพื่อตัวเอง หลายคนชีวิตเปลี่ยนไปครับ   จากสภาพก่อนมาเป็นนักการเมือง   กับตอนมาเป็นนักการเมือง   สภาพชีวิตเปลี่ยนไป  แต่สามารถโกหกได้   ผมขอยืนยันว่าผมจะอดทนต่อไป   ผมต้องพยายามพูดให้ลูกให้เมียผมเข้าใจ  แต่วันนี้นับวัน  เขาแกร่งขึ้นเรื่อยๆ  เพราะโดนมากจนต้องแกร่ง   

รัฐมนตรีที่ถูกอภิปรายจะได้รับการลงคะแนนเสียงไว้วางใจแน่นอน

ขอกราบเรียนพี่น้องประชาชนว่าเหนื่อย  ระอา แต่ไม่ยอมแพ้ เพราะถือว่าเป้าหมายของผมคือการทำให้พี่น้องประชาชนหายจน และทำให้ประเทศชาติมีความก้าวหน้า เพื่อจะเข้มแข็ง เพราะผมต้องการสร้างอนาคตประเทศไทยให้กับลูกหลานในสภาวะที่ดีกว่านี้อีกมากมาย  ผมจะอดทนจะสู้ต่อไป   ที่ผมพูดอย่างนี้เพื่อบอกกับพี่น้องประชาชนว่าวันจันทร์จะมีการลงคะแนนเสียง เพราะเมื่อคืนนี้เลยเที่ยงคืน   เราจะลงคะแนนเสียงตอนช่วงบ่ายโมงถึงบ่ายโมงครึ่งในการไว้วางใจหรือไม่ไว้วางใจรัฐมนตรี   ที่ผมพูดเช่นนี้จะขอส่งสัญญาณชัด ๆ ว่าไว้วางใจล้นหลามแน่นอน   ไม่มีปัญหา  เพราะว่าฟังแล้วผมนึกไม่ถึงว่าสามารถเอาคนละเรื่องเดียวกันมาผูกเป็นตุเป็นตะ ต้องเรียนว่าอยู่ที่มุมมองนะครับ ทางฝ่ายรัฐบาลมองว่าต้องสร้างความนิยมด้วยการทำความดี
นำประโยชน์มาสู่ประชาชนกับประเทศชาติให้มาก   แล้วในที่สุดเขาจะศรัทธาเราด้วยความดี  คือทำการเมืองอย่างสร้างสรรค์ว่าอย่างนั้นเถอะ   ส่วนที่ฝ่ายค้านจะขอสร้างความนิยมโดยการที่ทำลายอีกฝ่ายหนึ่งด้วยวิธีอะไรก็ได้     จะแต่งนิยายอะไรก็ได้  เพราะคิดว่าคนที่ไม่รู้เรื่องในเรื่องราวลึก ๆ มีมากกว่าคนที่รู้เรื่อง  เพราะฉะนั้นต้องพูดให้คนไม่รู้เรื่องที่มีมากกว่านั้นเชื่อให้ได้ นั่นคือความคิด วิธีคิด และจะชนะใจด้วยการทำลาย หวังว่าจะได้รับความนิยมเพราะทำลายเก่ง   เพื่อให้อีกคนหนึ่งที่อาจจะได้รับความนิยมดีกว่าให้ความนิยมตกต่ำ  นั่นคือวิธีคิด            เป็นยุทธศาสตร์ในการทำงาน ซึ่งขอเรียนว่าผมจะขอแข่งขันในกรอบแห่งการทำความดีให้พี่น้องประชาชนให้ประเทศชาติเป็นหลัก   ขอให้พี่น้องประชาชนมั่นใจในผมและรัฐบาล ผมจะทำให้ดีที่สุด  บางครั้งไม่รู้จะตอบอย่างไร  เพราะบางครั้งฟังโกหกจนมึนเลยครับ  ตอบไม่ออกเลยว่าจะพูดอย่างไรดี  เพราะนึกไม่ถึงว่าอยู่ ๆ           ปั้นเรื่องขึ้นมาได้    ผมอยู่ในสภาฯ มานาน   เห็นการโกหกมาหลายรอบ   แต่รอบนี้เป็นเรื่องที่เห็นลึกรู้ลึก ทีแรก     เรารู้ไม่ลึก เราไม่รู้ว่าเรื่องจริงคืออะไร   เดี๋ยวนี้ลึกขึ้น   พอมาเห็นการโกหกจึงมีความรู้สึกว่าเป็นภาวะที่เซ็งมาก   แต่ไม่เป็นไร   ผมไม่หมดกำลังใจนะครับ  ที่ผมพูดอย่างนี้เพื่อพูดให้พี่น้องประชาชนได้เข้าใจ   ผมไม่มีคำว่าหมดกำลังใจ   ตรงกันข้ามครับเห็นการเมืองอย่างนี้    ผมจะบุกทำงานให้พี่น้องประชาชนให้มากขึ้น 

สภาพการจราจรช่วงปิดเทอมสัปดาห์แรกคล่องตัวมาก

โรงเรียนเปิดเทอมแล้วเมื่อวันจันทร์ที่ผ่านมา (17 พ.ค.)  ตอนเช้าผมไปตรวจสภาพการจราจร    เมื่อวันอาทิตย์ที่ 16 พฤษภาคมก่อนเปิดเทอมผมได้มีการประชุมเจ้าหน้าที่ที่ทำเนียบรัฐบาล ประชุมชุดเล็กของสำนักนโยบายและแผนจราจร (สนผ.)   ซึ่งมีทั้งตำรวจ  กระทรวงต่าง ๆ   กรมการขนส่งทางบก   ทุกคนเตรียมความพร้อมได้ดีครับ พอวันจันทร์เช้าเปิดเทอมวันแรก  ผมจึงไปยืนตรวจสภาพการจราจรที่บริเวณอนุสาวรีย์ชัยสมรภูมิ  สภาพการจราจรทั่วไปคล่องตัวมาก  ตอนเย็นผมไปตรวจอีกครั้งหนึ่งที่ราชประสงค์      คล่องตัวดี   เพราะเนื่องจากว่าตำรวจได้ทำตามแนวพระราชดำริที่ว่าจะต้องเคลียร์ถนนหลัก ๆ ไว้   มีตำรวจอยู่มาก ๆ แล้ว      ให้เร่งการจราจร  และไปเคลียร์พื้นที่ตั้งแต่ก่อนรถออกจากบ้านคือตั้งแต่ตีห้ากว่า   มีการวางกำลังตำรวจไว้ตาม      จุดสำคัญ ๆ เต็มไปหมด  เพื่อให้เร่งรถ   เวลารถผ่านจะไปได้เร็ว  เมื่อรถไปได้เร็วทุกถนนจะคล่องขึ้น    ตอนเช้ารถจะวิ่งจากบ้านเข้าที่จอดรถได้เร็วขึ้น   ตอนเย็นรถจะวิ่งออกจากที่จอดรถกลับเข้าบ้านได้เร็วขึ้น   ทำให้การจราจรนั้นไปได้ดี   

จะให้เพิ่มกำลังเจ้าหน้าที่ตำรวจจราจรให้เพียงพอ

จริงๆ แล้วมีรถใหม่ออกมาจดทะเบียนวันละ 1,000 คัน  ทั้งรถเก๋งและรถปิกอัพรวมกัน เฉพาะกรุงเทพฯ กับปริมณฑล   เพราะฉะนั้นคงเป็นไปไม่ได้ที่จะใช้กำลังตำรวจอย่างเดียวและแก้ปัญหาได้ เพราะ       ในที่สุดแล้วการสร้างรถไฟฟ้าขนส่งมวลชนไปยังชานเมือง ไปยังที่อยู่อาศัยของประชาชนนั้นจำเป็นอย่างยิ่ง    และต้องจำเป็นอย่างรวดเร็ว     แต่ต้องใช้เวลาก่อสร้าง    ระหว่างการก่อสร้างนี้คงต้องใช้ตำรวจ    อาจต้องเพิ่มกำลังเจ้าหน้าที่  เพราะไม่อย่างนั้นเจ้าหน้าที่ทำแบบนี้ทุกวัน  ล้าครับ  งานหนัก และสูดอากาศพิษตลอด               ซึ่งเจ้าหน้าที่ตำรวจจราจรถือว่าเสียสละมาก   ผมให้เขาไปวิเคราะห์แล้วว่าจะต้องเพิ่มกำลังเท่าไหร่  เพื่อให้ตำรวจสามารถทำได้เหมือนสัปดาห์แรกของการเปิดเทอมนี้ตลอดไป  คงต้องเสริมกำลังกัน    เสริมกำลังแค่นี้เสียสตางค์น้อยกว่าความสูญเสียของสังคม  เศรษฐกิจ และของพี่น้องประชาชน   ที่จะต้องมีเวลาของครอบครัวที่จะได้อยู่ร่วมกันพร้อมพ่อแม่ลูก  เพราะฉะนั้นจะต้องเร่งหน่อย ผมจะพยายามแก้ปัญหาจราจรเฉพาะหน้า และแก้ปัญหาจราจรระยะยาวไปพร้อมๆ กัน

ขอให้ทุกฝ่ายเตรียมการให้ความช่วยเหลือประชาชนกรณีอาจเกิดน้ำท่วมฉับพลันและน้ำป่าไหลหลาก

ช่วงนี้มีพายุดีเปรสชั่นพัดผ่านประเทศไทย  อาจทำให้เกิดฝนตกหนักเกือบทุกภาคของประเทศ โดยเฉพาะอย่างยิ่งในพื้นที่ภาคเหนือ  ขอให้ประชาชนระวังการเกิดน้ำท่วมฉับพลันและน้ำป่าไหลหลาก   อยากจะให้นายอำเภอทุกอำเภอ ผู้ว่าราชการจังหวัดในเขตที่จะมีพายุพัดผ่าน  ได้เตรียมเจ้าหน้าที่ที่เกี่ยวข้อง ไม่ว่าจะเป็นเพื่อการอพยพประชาชนออกจากพื้นที่ที่อาจจะมีน้ำป่าไหล  หรือว่าเตรียมการไว้ถ้าหากมีภาวะน้ำท่วมฉับพลัน    จะได้แก้ไขช่วยเหลือประชาชน  ขอให้เตรียมการไว้ล่วงหน้า เพราะฉะนั้นการแก้ไขปัญหาให้ประชาชนจะได้      ทำได้ดีขึ้น และมีอะไรต้องการความช่วยเหลือจากส่วนกลางให้จัดการได้เลย แต่วันนี้ท้องถิ่นสามารถทำงาน        ได้มาก  โดยเฉพาะอย่างยิ่งจังหวัดต่างๆ  เพราะผมได้มอบหมายและให้เงินแก้ปัญหาเฉพาะหน้าไว้พร้อม            จะทำให้เขาทำงานได้ดีขึ้นเร็วขึ้น

สั่งการให้แก้ไขปัญหาให้กับผู้ประกอบอาชีพขับรถแท๊กซี่และสามล้อเครื่อง

วันอาทิตย์ที่ผ่านมา (16 พ.ค.)  ต้องขอขอบคุณพี่น้องชาวแท็กซี่และสามล้อเครื่อง  ซึ่งผมเชิญ        เมื่อวันเสาร์ตอนเช้า  เพื่อให้มาทานข้าวมาคุยกันเรื่องสารทุกข์สุกดิบกันตอนเที่ยงวันอาทิตย์   บอกล่วงหน้าแค่   วันเสาร์เช้า ปรากฏว่ามากันถึง 5,000 กว่าคน    ดีครับ  ดีใจจริง ๆ ได้รู้ปัญหา   บางครั้งเรานึกว่าสิ่งที่สั่งการไปและตามไปดูจนถึงระดับชั้นกลางแล้วนึกว่าจะไม่มีปัญหา แต่พอถึงชั้นล่างแล้วปัญหายังมีอยู่  เมื่อมีโอกาสได้พบกับพี่น้อง   ประชาชนคือผมอยากจะคุยอย่างนี้เพื่อจะได้รู้ว่าทุกข์คืออะไร จะได้แก้ได้ถูก  ปรากฏว่าปัญหาของแท็กซี่มี     หลายอย่าง ผมได้มอบหมายสั่งการให้ไปศึกษาแนวทางแก้ไขปัญหาแต่ละจุด ในการจะดำเนินการตามที่พี่น้อง          ชาวแท็กซี่และสามล้อเครื่องได้ร้องเรียนมาหลายเรื่องนะครับ  โดยเฉพาะอย่างยิ่งเรื่องเล็ก ๆ เรื่องเก็บค่าหัวคิวตามท่าจอดรถต่างๆ   เป็นสิ่งที่ไม่ควรเกิดขึ้น   วันก่อนผมจึงต่อว่ารัฐมนตรีนิกร  จำนง   รัฐมนตรีช่วยว่าการกระทรวงคมนาคมที่คุมเรื่องขนส่งไปว่า  ท่านอย่าให้มีเหตุการณ์อย่างนี้เกิดขึ้นในท่าขนส่ง   เขาบอกว่าเป็นเรื่องของสิทธิ์เอกชนเหมาไป ผมบอกว่าไม่ได้ รัฐบาลไม่ควรจะเดือดร้อนถึงขนาดให้เอกชนไปเหมาจัดคิว และไปเก็บสตางค์แท็กซี่อย่างนี้  ไม่ได้นะครับ   อย่าทำ  จะให้เขาไปดูแล้วหาทางเลิก   เพราะไม่เช่นนั้นคนจนมีค่าใช้จ่าย 10 บาท 20 บาทมีความหมายทั้งนั้น    เขาต้องเก็บหอมรอมริบ   จ่ายหนี้   เก็บเงินให้ลูกไปเรียนหนังสือ   ได้บอกว่าให้ช่วย  ไปรื้อ   เพราะเราไม่รู้ว่ามีสิ่งเหล่านี้เกิดขึ้น    เขามาเล่าให้ฟังจึงรู้ว่ามีสิ่งเหล่านี้เกิดขึ้น  

ปตท. จะจ่ายค่าติดตั้งถังก๊าซ  NGV  ให้ก่อน

ทีนี้ผมห่วงเขาเรื่องค่าน้ำมัน   เพราะว่าบางคันต้องวิ่งไปเพื่อรอผู้โดยสารเรียก    แต่น้ำมันแพง      โครงการของการปิโตรเลียมแห่งประเทศไทย (ปตท.)   มีเรื่องของก๊าซธรรมชาติหรือ NGV   ปตท.น่ารักครับ         จะลงทุนถังให้ก่อนแล้วเอาส่วนประหยัดของค่าก๊าซ ถ้าเติมน้ำมันกับเติมก๊าซราคาประหยัดเท่าไหร่ เอาค่าประหยัดนั้นบางส่วนมาเป็นค่าผ่อนถังก๊าซ   จะทำให้แท็กซี่ไม่ต้องลงทุน   แล้วได้ประหยัดไปตั้งแต่วันแรกที่       ติดถัง    จะมีค่าใช้จ่ายถังโดยไม่รู้ตัว    เพราะเนื่องจากว่าเอาจากค่าประหยัด  สมมุติว่าประหยัด 8 บาท  หักไป      3 บาท   ยังได้ค่าประหยัดไป 5 บาท  โดยที่ไม่ต้องจ่ายค่าถัง  อันนี้เป็นแนวคิดที่  ปตท.ได้ให้ความร่วมมือเป็น   อย่างดี  และผมต้องขอขอบคุณภาคเอกชนหลายท่านที่ได้กรุณาจัดอาหารมาให้พี่น้องแท็กซี่  สามล้อเครื่องรับประทาน ข้าวเหนียว ส้มตำ  ไก่ย่าง   ไก่จากบริษัท  สหฟาร์ม   จำกัด    ก๋วยเตี๋ยวจากญาติผู้ใหญ่ของผมได้ให้มาช่วยกัน  

สรุปความต้องการของผู้ประกอบอาชีพขับรถแท๊กซี่

เราคงจะพบปะกับบุคคลอีกหลายอาชีพ เพื่ออยากจะรู้ปัญหา จะได้แก้ไขปัญหาได้ต่อไปนะครับ         ความต้องการของแท็กซี่โดยสรุปคือ  ปัญหาผู้มีอิทธิพลกลั่นแกล้งไม่ได้รับความเป็นธรรม อันนี้คือที่รวบรวมกับเรื่องที่ร้องเรียนและเป็นจดหมายด้วยมีหลายเรื่อง  ปัญหาขอผ่อนผันและยืดอายุรถแท็กซี่  เรื่องร้องเรียนทั่วไป ปัญหาส่วนตัว   ขอทุนการศึกษาให้บุตร  และขอแท็กซี่เอื้ออาทร  อะไรพวกนี้ยังมีอยู่    ซึ่งอาจจะต้องดูว่าอะไร   ทำให้ได้จะช่วยกัน  

ผู้ว่าราชการจังหวัดและนายอำเภอต้องเป็นเจ้าภาพหลักในการดูแลพื้นที่ทุกตารางนิ้วที่รับผิดชอบ                      

สัปดาห์นี้มีการประชุมและไปเปิดงานหลายที่ เรื่องแรกที่จะเล่าให้ฟังคือการประชุมแก้ไขปัญหาบุกรุกตัดไม้ทำลายป่า  ปีนี้เป็นปีที่มีการทำลายป่ามาก  ผมได้นั่งเฮลิคอปเตอร์ตรวจก็เห็น  จึงได้สั่งการให้กระทรวงทรัพยากรธรรมชาติและสิ่งแวดล้อม และผู้บังคับการตำรวจป่าไม้ไปวางแผนแก้ปัญหา ขณะนี้บางที่    เอาเฮลิคอปเตอร์บินไปตรวจ ถูกยิงท้ายเครื่อง   ซึ่งมีผู้มีอิทธิพลอยู่    ต้องเรียนว่าขณะนี้ผู้มีอิทธิพลยังอยู่   ยังเกิดการลูบหน้าปะจมูกกับพื้นที่อยู่  ถ้าเมื่อไหร่ผมมีการไปตรวจจากส่วนกลาง  พื้นที่ถูกลงโทษแน่นอน    ถ้าหากว่ายังปล่อยให้สิ่งเหล่านี้เกิดขึ้นอยู่   ผู้ว่าราชการจังหวัดและนายอำเภอจะต้องเป็นเจ้าภาพหลักในการดูพื้นที่ทุกตารางนิ้วที่ตัวเองรับผิดชอบอยู่  ผมจะนำเอาการประเมินผลงานส่วนหนึ่งที่เกี่ยวกับเรื่องการรักษาทรัพยากรธรรมชาติและสิ่งแวดล้อมเข้าไปเป็นส่วนหนึ่งของการประเมินผลงานของผู้ที่อยู่ในพื้นที่ ไม่ว่าจะเป็นนายอำเภอ หรือ         เจ้าหน้าที่โดยตรง หรือผู้ว่าราชการจังหวัด  เพราะต้องช่วยกันดูแล   เมื่อก่อนนี้ระบบเจ้าภาพไม่มี  จึงทำให้การทำลายมีมาก เพราะฉะนั้นวันนี้จะต้องดูแลกันอย่างใกล้ชิด  ป่าถูกทำลายทำให้ธรรมชาติแย่ลง น้ำท่วมฉับพลัน     ฝนแล้งบ้าง อะไรบ้างหลายอย่าง

สั่งการให้ทุกจังหวัดทำฝายแม้วตามแนวพระราชดำริ

วันก่อนผมเจอ ส.ส.ที่หนองบัวลำภู มาเล่าให้ผมฟังว่าฝายแม้วหรือ  check  dam  ที่พระบาทสมเด็จพระเจ้าอยู่หัวทรงพระราชทานพระราชดำริตามแบบที่ได้ทรงทำที่ห้วยฮ่องไคร้ที่เชียงใหม่ ผมจึงมอบนโยบายตามแนวพระราชดำรินี้ให้กับผู้ว่าราชการจังหวัดทั้งหลายว่า เพื่อให้ภูเขาต่างๆ ได้เขียว เพราะไม่อย่างนั้นความแห้งแล้งจะเกิดขึ้นตลอด   เขาไปทำฝายแม้วที่หนองบัวลำภู    ซึ่งผมได้ไปดูมา   เขานั้นแห้งแล้งมาก   แต่ปรากฏว่าพอฝนเริ่มตกมาก็มีน้ำ ฝายแม้วทั้งหลายก็กักเก็บน้ำได้นิดหน่อย     เพื่อให้เกิดความชื้นของภูเขา       เพราะเขาลูกหนึ่งมีตั้งพันกว่าเขื่อน   ส.ส.มาบอกผมว่าไปตรวจอีกครั้งหนึ่ง   ตอนนี้เริ่มมีลูกอ๊อดแล้วเต็มไปหมด แสดงให้เห็นว่าธรรมชาตินั้นมีอยู่   เมื่อมีความชุ่มชื้น   ธรรมชาติกลับคืนมา   สิ่งที่เป็นสัตว์ที่อยู่ตามธรรมชาติเริ่มฟื้นคืนขึ้นมา และเป็นวิถีชีวิตเป็นของที่ควบคู่กับชาวบ้าน   ผมดีใจว่าสิ่งเหล่านี้ได้ผลรวดเร็วมาก   ทุกจังหวัดได้ทำกัน   ทีนี้ป่าจะคืนสภาพได้ในเวลาต่อมา เหมือนที่ห้วยฮ่องไคร้ซึ่งป่าถูกทำลายทั้งเขา พระบาทสมเด็จพระเจ้าอยู่หัว   ทรงทำตามที่ผมเล่าให้ฟัง  ปรากฏว่าป่าคืนสภาพ  ไก่ป่า  อะไรก็เกิดขึ้นมาเต็มไปหมด   เพราะฉะนั้นเราจะต้องฟื้นคืนสภาพป่า 

 

 

ตั้งประชาคมผู้ออกเอกสารสิทธิ์เพื่อให้ทุกพื้นที่ของประเทศไทยมีเอกสารสิทธิ์

ผมได้สั่งให้รัฐมนตรีโภคิน พลกุล  รัฐมนตรีว่าการกระทรวงมหาดไทย   กับบรรดาส่วนราชการทั้งหลายที่เกี่ยวข้องกับการออกเอกสารสิทธิ์ทุกรูปแบบทุกประเภท ให้ตั้งเป็นประชาคมผู้ออกเอกสารสิทธิ์ก่อน เพื่อคุยแนวทางกันในการทำเอกสารสิทธิ์ทั้งหลาย ไม่ใช่ว่าต่างคนต่างอยู่   ต่างคนต่างทำ  ให้เป็นประชาคมร่วมโดยมีรัฐมนตรีโภคินฯ  กับรัฐมนตรีสุวิทย์  คุณกิตติ  รัฐมนตรีว่าการกระทรวงทรัพยากรธรรมชาติและ                สิ่งแวดล้อม  ร่วมกัน   เอากระทรวงเหล่านี้เข้ามารวมกัน  แล้ววางแนวทางในการดูแลเรื่องเอกสารสิทธิ์    เพราะผมจะต้องออกเอกสารสิทธิ์ให้กับประชาชนโดยเร่งด่วน  ซึ่งอาจจะต้องมีการเร่งสำรวจ   เราทำการสำรวจเป็นที่ๆ ไม่ได้    คงต้องจ้างเหมาทั่วประเทศเลย   ไม่ใช่จ้างเหมาเอกชนนะครับ   ประชาชนในพื้นที่   นักเรียน นักศึกษา เวลาเลิกเรียน วันเสาร์-อาทิตย์ ครู อาจารย์มาช่วยกันทำ     ในที่สุดแล้วผมอยากจะเห็นว่าทุกตารางนิ้วของประเทศไทยต้องมีเอกสารสิทธิ์  

จะมีการออกกฎหมายใหม่เกี่ยวกับการซื้อขายที่ดินทุกประเภท

สมมุติเราเรียกโฉนด  ทุกตารางนิ้วต้องมีโฉนด  แต่โฉนดแทนที่เราจะเรียก ส.ปก.บ้าง              เรียกโฉนดบ้าง  เรียกอะไรหลายอย่าง   ให้เรียกคำว่า “โฉนด”  แต่เป็นโฉนดประเภทที่ 1,2,3,4,5,6   ประเภทที่ 1   ทำอะไรได้บ้าง ทำอะไรไม่ได้บ้าง  ประเภทที่ 2   ทำอะไรได้บ้าง  ทำอะไรไม่ได้บ้าง   ระบุเงื่อนไขติดไว้ที่ตัวแผ่นโฉนดเลย   ประชาชนจะได้รู้ว่าโฉนดแบบที่ 1    ทำอะไรได้ โฉนดแบบที่ 2,3,4  ทำอะไรได้    จะมีความชัดเจน  และทุกตารางนิ้วของประเทศไทยมีโฉนด   ภูเขาทั้งลูกมีโฉนด   แต่โฉนดนั้นเจ้าของคือรัฐ  โฉนดนี้จะแบ่งปันได้ไหม จะมีกติกามีกฎหมายใหม่ ออกกฏหมายใหม่เป็นประมวลกฏหมายเกี่ยวกับการซื้อที่ดินทุกประเภท อันนี้     ผมมอบหมายให้ไปทำแล้ว   เพราะไม่เช่นนั้นมีหลากหลาย   ต่างคนต่างอยู่  ต่างคนต่างทำ  ผลสุดท้ายบุกรุก      เต็มไปหมด  แล้วสุดท้ายประชาชนลำบาก ไม่ใช่บุกรุกแล้วประชาชนได้ดี คือเป็นลักษณะของการเอาอะไรก็ไม่เอา    สักทางหนึ่ง   ประชาชนก็แย่    รัฐก็เสียหาย    ฉะนั้นมาทำให้ดี ๆ กว่า   ผมจึงสั่งให้แก้ไขระบบการบริหารจัดการเรื่องนี้ใหม่  

เปิดบริษัท ห้องปฏิบัติการกลางตรวจสอบผลิตภัณฑ์เกษตรและอาหาร จำกัด

ผมไปเปิดบริษัท ห้องปฏิบัติการกลางตรวจสอบผลิตภัณฑ์เกษตรและอาหาร จำกัด ในพื้นที่ของมหาวิทยาลัยเกษตรศาสตร์   เป็นการตั้งห้อง Lab  ที่ตรวจด้านเกษตรและอาหารที่ทันสมัยมากของเอเชีย  จะทำให้ประเทศไทยไม่ถูกกีดกันทางการค้า  โดยไม่ใช่เรื่องภาษี   จะมาอ้างว่ามีสารปนเปื้อน มีอะไรไม่ได้แล้ว  เพราะ    เราจะตรวจของเรา  เรามีเครื่อง Lab ที่ตรวจของเราเองได้  ตรวจขาออกแล้วตรวจขาเข้าด้วย สินค้าเกษตรของประเทศอื่นที่จะมาให้คนไทยกินต้องปลอดภัยเช่นกัน จึงได้มีการตั้งตรงนี้ขึ้นมาโดยรัฐลงทุนแต่ให้เป็นบริษัท เพราะในที่สุดแล้วจะได้เงินคืน  เพราะเราต้องเก็บค่าธรรมเนียมผู้ใช้บริการ  ส่วนใหญ่จะเป็นผู้ส่งออกกับผู้นำเข้าทั้งหลาย 

เปิดตัวหนังสือ “โลกสีขาว” 

เมื่อเย็นวันจันทร์  (17 พ.ค.)  ผมได้ไปเปิดตัวหนังสือ “โลกสีขาว”   ของท่านพลเอก ชวลิต        ยงใจยุทธ   รองนายกรัฐมนตรี   ซึ่งท่านมีอายุครบ 72 ปีไปเมื่อวันเสาร์ (15 พ.ค.)  โลกของท่านสีขาวครับ            จึงโดนหลายเรื่องหน่อย ท่านทุ่มเทให้บ้านเมือง หนังสือของท่านน่าอ่าน เพราะเป็นหนังสือที่เขียนโดยบุคคลจำนวนมาก  คนละนิดคนละหน่อยเขียนถึงท่าน    ทำให้รู้เรื่องราวของบ้านเมืองพอสมควรทีเดียวในหนังสือเล่มนี้

นักศึกษา วปม. ใช้ความหลากหลายมาวิเคราะห์ปัญหาของชาติ

เมื่อวันพุธ (19 พ.ค.)  ผมไปฟังแถลงยุทธศาสตร์ชาติ ของนักศึกษาหลักสูตรป้องกันราช         อาณาจักรภาครัฐ ภาคเอกชนและการเมือง หรือเรียกว่าวปม.รุ่นแรก  ซึ่งมีนักการเมืองเข้าไปเรียนปนกับ            ภาคเอกชนและภาครัฐ    พอสิ้นหลักสูตรเขาจะทำยุทธศาสตร์ชาติกัน   เอามาสรุปแล้วเชิญผมไปฟัง  คือนักศึกษาชุดนี้เขามีความหลากหลาย มีคนมาจากหลายสาขา  จึงใช้ความหลากหลายเหล่านั้นมานั่งวิเคราะห์ปัญหาของชาติ     และแนวทางในการแก้ปัญหา  ดูแล้วเขารู้ปัญหาได้ดี  และมองแนวทางในการแก้ไขได้ครอบคลุม  แต่ว่าส่วนใหญ่เป็นเรื่องที่รัฐบาลกำลังทำอยู่    มีบางโครงการที่เขาแนะนำมา    บางโครงการเข้าท่าครับ   อย่างเช่นเขาบอกว่าเวลานี้เราส่งออกสินค้าและนำเข้าสินค้าเป็นค่าระวางเรือปีหนึ่ง 5 – 6 แสนล้าน  ทีนี้ชาวเรือส่วนใหญ่  ไม่ใช่เป็นคนไทย    ที่ฟิลิปปินส์มีการฝึกคนเพื่อจะไปลงเรือ   คนลงเรือรายได้ดี   แต่เราฝึกน้อยมาก    เราใช้ของโรงเรียนพาณิชยนาวี   บังเอิญผู้บัญชาการทหารเรือเรียนรุ่นนี้ด้วย  กับคนซึ่งเป็นภาคเอกชนทางด้านการเรือเรียนหลักสูตรเรื่องนี้ด้วย  เขาจึงคุยกัน   ผลสุดท้ายเห็นว่าโรงเรียนนายเรือมีขีดความสามารถสูงมาก  ในการฝึกกัปตันเรือฝึกคนที่จะลงเรือในระดับต่าง ๆ  เขาจึงเสนอขึ้นมา   ผมบอกว่าเข้าท่าเพราะโรงเรียนนายเรือได้ลงทุนไปแล้วมาก              มีครูอาจารย์เก่ง มีเครื่องไม้เครื่องมือดี    น่าจะเปิดหลักสูตรเสริมในช่วงปิดเทอมเพื่อสร้างคนลงเรือ  อันนี้เรื่องเล็กๆ เรื่องหนึ่ง  แต่ว่ามีความหมาย   อีกเรื่องเขาบอกว่าโครงการสร้างบรรษัทข้ามชาติให้เป็นบริษัทไทยบ้าง เพราะว่าเครือข่ายในการขายสินค้าหรือยี่ห้อต่าง ๆ  นั้น เป็นเรื่องของบรรษัทข้ามชาติ  จะทำให้การบุกตลาดทำได้ดีกว่า   ทำให้พาคนตัวเล็กตัวน้อยจากประเทศไทยไปขายของต่างประเทศได้ดีกว่า ดูเข้าท่า  ผมคงไม่มีเวลาอธิบายรายละเอียด  โครงการอย่าง  Big Brother  หรือพี่สอนน้องทั้งหลาย  ทำให้พาสินค้า OTOP  เติบโตขึ้นมา              พา  SMEs  เติบโตขึ้นมา  จาก S  เป็น  M  จาก  M  เป็น L  ไป   โตขึ้นโตขึ้น  อันนี้ก็ดี   ผมคงจะเอาเรื่องที่เขาเล่าให้ฟังเรื่องดีๆมาให้กับทางกระทรวงต่าง ๆ ไปคิดต่อ

 

ผู้ก่อความไม่สงบพยายามจะสร้างให้เกิดความขัดแย้งทางศาสนา

มีประเด็นข่าวที่ต้องชี้แจงเป็นประจำสัปดาห์ เรื่องแรกคือเรื่องของสถานการณ์ความไม่สงบในพื้นที่ 3 จังหวัดชายแดนภาคใต้    โดยภาพรวมแล้วถือว่าคลี่คลาย   เพราะเนื่องจากว่าผู้ที่หลงผิดได้เข้ามามอบตัว และอบรม  ให้โอกาสเขาพัฒนาฝีมือแรงงาน แล้วให้เขากลับไปทำงาน  เป็นพี่เลี้ยงประคับประคองให้               เขาสามารถเลี้ยงดูครอบครัวได้  และให้ข้อมูลที่เป็นประโยชน์ในจะนำไปสู่การแก้ไขปัญหาที่ยั่งยืน  แต่ยังไม่วายที่มีเหตุการณ์สร้างสถานการณ์กันอยู่เรื่อย ๆ    แต่ว่ามีแนวโน้มของภาพรวมที่ดีขึ้น    ส่วนเหตุการณ์ต่าง ๆ  ยังพอมีอยู่   เช่น เรื่องของเหตุการณ์ระเบิดวัด 3 จุดที่พื้นที่จังหวัดนราธิวาส  เรื่องนี้ผู้ก่อความไม่สงบพยายามจะสร้างให้เกิดความขัดแย้งทางศาสนา  ถ้าเรามองผิวเผินจะเป็นว่าพวกนี้ต้องการทำลายศาสนาพุทธ   ความจริงแล้วลึก ๆ     คือการสร้างสถานการณ์เพื่อให้คนพุทธโกรธแค้น  เรื่องนี้คนพุทธเข้าใจและรู้ปัญหา เพราะพี่น้องไทยมุสลิมเองไม่มีใครเห็นด้วยกับพฤติกรรมอย่างนี้   

รัฐบาลพร้อมที่จะให้โอกาสกับผู้ที่หลงผิดได้กลับตัว

ท่านจุฬาราชมนตรีได้ออกมาพูดหลายครั้ง เพื่อให้รู้ว่าศาสนาอิสลามไม่เคยสอนให้คนไปรุกรานทำร้ายคนอื่น  เพราะว่าศาสนาอิสลามหมายถึงสันติภาพเช่นกัน  พี่น้องชาวไทยมุสลิมภาคใต้ก็ไม่สบายใจกับ    เหตุการณ์อย่างนี้  แต่ยังมีผู้ที่หลงผิดจำนวนหนึ่งเพราะถูกยุยง   และมีผู้คอยสร้างสถานการณ์เพื่อทำลายความน่าเชื่อถือของภาครัฐอยู่ตลอดเวลา แต่เราจะใช้ความอดทน ใช้เมตตาธรรมหลอมละลายให้ได้     แต่แน่นอนครับ       ผู้ที่อยู่เบื้องหลังถึงแม้การสืบสวนพอจะเดาได้บ้างว่าอะไรเป็นอะไร   แต่เราจะต้องทำตามกรอบของกฏหมาย      รัฐธรรมนูญและจะต้องทำต่อไป     ส่วนผู้ที่หลงผิดเราพร้อมที่จะให้โอกาสในการกลับมา   สร้างอาชีพ   สร้าง รายได้  ถ้าอยู่ในวัยเรียนพร้อมที่จะให้เรียนหนังสือ   เพื่อที่จะให้ประเทศไทยเรานั้นมีความสงบต่อไป    ส่วนเรื่องวัดวาอารามนั้นผมได้มอบหมายให้ท่านรองนายกรัฐมนตรีวิษณุ  เครืองาม ซึ่งดูแลสำนักพระพุทธศาสนาไป       จัดการซ่อมแซมดูแลและให้ความคุ้มครองโดยด่วน  เราจะดูแลทำนุบำรุงทุกศาสนา

สำรวจความต้องการของประชาชนในพื้นที่  3 จังหวัดชายแดนภาคใต้

ส่วนเรื่องความคืบหน้าในการพัฒนาภาคใต้  ขณะนี้ได้มีการสำรวจความต้องการของประชาชน คาดว่าจะแล้วเสร็จภายในวันที่ 7 มิถุนายนนี้   ตามที่ผมได้พูดเมื่อเสาร์ที่แล้ว  เพื่อให้พี่น้องประชาชนได้ให้ความร่วมมือในการให้รายละเอียดว่ามีปัญหาอะไร  ต้องการอะไร เพื่อจะได้ทำได้ถูกตามความต้องการของพี่น้องประชาชน  ขณะนี้เราส่งแบบสอบถามไปประมาณ 400,000 ชุด ได้มาแล้วประมาณ 60,000 ชุด ทำไปได้เร็ว          พี่น้องประชาชนให้ความร่วมมือดี   ถ้าเราไม่รู้ปัญหาของท่าน  เราแก้ปัญหาให้ท่านได้ไม่ถูกจุด

กระทรวงมหาดไทยจะเป็นเจ้าภาพในการจัดแข่งขันกีฬาใน 3 จังหวัดชายแดนภาคใต้

ด้านกีฬาในภาคใต้จะส่งเสริมให้มีการแข่งขันฟุตบอล 3 จังหวัดชายแดนภาคใต้ กระทรวงมหาดไทยจะเป็นเจ้าภาพหลัก  โดยเป็นการแข่งขันฟุตบอลระดับตำบลและไล่ขึ้นมาเรื่อย     ตำบลหนึ่งจะมี          ทีมละ 60 คน  มี 259 ตำบล  จะมีนักกีฬาเข้าแข่งขันประมาณ 10,500 คน  ให้ทุกตำบลไปจัดหาสนามฟุตบอลประจำตำบล  เพื่อให้เป็นที่ฝึกซ้อมโดยจะจ้างนักบอล 60 คนนี้ทำสนามของตนเอง เพื่อใช้เป็นสนามซ้อม            ทีมชนะเลิศจะได้เงิน 50,000 บาท รองชนะเลิศอันดับ 1  ได้เงิน 30,000 บาท   รองอันดับ 2   จะได้ 10,000 บาท และ  จะมีรางวัลนักกีฬายอดเยี่ยมประจำกลุ่ม ๆ ละ 5 คน  คนละ 10,000 บาท   จะมีค่าใช้จ่ายในการแข่งขัน      เป็นค่าน้ำ ค่าเดินทางมาแข่งขันข้ามตำบล ทีมละ 1,000 บาทต่อนัด  เพื่อที่จะได้มาเล่นกีฬากันให้เต็มที่ มีความรักความสามัคคีกัน

จัดตั้งโครงการ  1  ฟาร์ม  1 ตำบล

ด้านเศรษฐกิจจะจัดตั้งโครงการ 1  ฟาร์ม 1  ตำบล  จะมีฟาร์มเกิดขึ้น 200 กว่าฟาร์ม ในพื้นที่ 3 จังหวัดภาคใต้  และจะมีกรมประมง   องค์การสะพานปลา  กรมส่งเสริมการเกษตร  ให้การสนับสนุน เพื่อจะนำผลผลิตทางเกษตรทั้งพืชและสัตว์ส่งขาย   จะมีห้างใหญ่ ๆ เช่น   คาร์ฟูร์   เทสโก้โลตัส   ท็อปส์ซุปเปอร์มาร์เก็ต     มารับไป   เราจะมีการตั้งศูนย์ผลิตผักปลอดสารพิษ 60 ตำบลในจังหวัดยะลา  มีเป้าหมายผลิตให้ได้ 10 ตันต่อวัน ใน 1 ตำบล  จะมีเป้าหมายไปที่ 75,000 ตันต่อปี   และส่งไปขายประเทศเพื่อนบ้านด้วย   ตอนนี้กำลังสำรวจกันอยู่

คณะรัฐมนตรีเห็นชอบแนวทางการแก้ไขปัญหาในภาคใต้

มติคณะรัฐมนตรีวันอังคารที่ 18  พฤษภาคมที่ผ่านมา  ได้เห็นชอบในแนวทางการแก้ไขปัญหาภาคใต้  ที่รองนายกรัฐมนตรีจาตุรนต์  ฉายแสง  เสนอมา   มีทั้งมาตรการด้านความปลอดภัยและยุติความรุนแรง มาตรการด้านการศึกษาและมาตรการด้านการพัฒนา

ขอให้ทุกคนช่วยกันประหยัดพลังงาน

  ส่วนสถานการณ์น้ำมันขณะนี้ยังแพงอยู่  สิ่งที่สำคัญและดีที่สุดพี่น้องประชาชนจะต้องช่วยกันประหยัดพลังงาน   ตราบใดที่การประหยัดพลังงานดี  ความจำเป็นในการจะขึ้นราคาน้ำมันที่รัฐบาลได้พยุงไว้      จะไม่มีแรงกดดันมาก แต่ตราบใดที่ไม่มีการประหยัดพลังงาน การใช้พลังงานมากอาจจะต้องปล่อยเพดานขึ้น    ขณะนี้พยายามจะเก็บไว้  เพราะเนื่องจากว่าค่าใช้จ่ายในการพยุงราคานั้นถูกกว่าผลกระทบทางเศรษฐกิจ            
ซึ่งขณะนี้มีหลายอย่างที่แพงอยู่แล้ว  เพราะเป็นธรรมชาติของมัน   อาทิ   เรื่องของสินค้าเกษตร   ถ้าเกษตรกรได้ราคาดีเราไม่ว่ากัน  เพราะเกษตรกรลำบากมานานแล้ว แต่ถ้าหากว่าสินค้าเกษตรตลาดโลกดีขึ้น และทำให้เกษตรกรขายได้ราคาดีขึ้น จะแพงเพราะส่วนนี้ไม่เป็นไร แต่ถ้าแพงในส่วนอื่นที่เป็นการเก็งกำไร เป็นการเอาเปรียบผู้บริโภคนั้น  เราจะไม่ยอม   จะตรวจดูอย่างละเอียด

การเจรจาซื้อหุ้นในสโมสรลิเวอร์พูลต้องไม่ให้เกิดความเสียเปรียบ

ส่วนเรื่องข่าวคราวความคืบหน้าในการเจรจาซื้อหุ้นในสโมสรลิเวอร์พูลก็ดี  เกี่ยวกับเรื่องของฟุตบอลพรีเมียร์ลีกนั้น  ขณะนี้การเจรจาคืบหน้าไปได้มากแล้ว  คิดว่าเหลือประเด็นที่ต้องสรุปกันอีกไม่มาก       ผมจะพยายามไม่เร่งรีบ  โดยต้องการให้การเจรจานั้นเราไม่เสียหายไม่เสียเปรียบ  เพราะว่าจะต้องเป็นหุ้นส่วนกันไปนาน  ส่วนเรื่องของการระดมทุนนั้นใช้วิธีการออกสลาก  การออกสลากนี้คือพี่น้องประชาชนที่มีกำลังก็ซื้อ     ไม่มีกำลังไม่ต้องซื้อ   มีกำลังแต่ว่าไม่สนับสนุนหรือไม่ส่งเสริมไม่ต้องซื้อ   เราต้องการให้เป็นความสมัครใจสบายใจ  สลากที่จะขายชุดละ 1,000 บาท ถ้า 1,000 บาทจะได้หุ้นไปในราคาพาร์มูลค่า 200 บาท  เราจะออกสลากประมาณ 10  ล้านใบ รางวัลที่หนึ่ง 1,000  ล้านบาท รางวัลที่สอง สาม สี่ ห้า  รางวัลเลขท้าย 4 ตัว 3 ตัว                รายละเอียดค่อยว่ากัน   แต่จะยังไม่ออกสลากจนกว่าจะบรรลุข้อตกลง   มีการบันทึกข้อตกลงกันแล้ว   ถึงจะมีออกสลาก   ตอนนี้ยังไม่ออก  เพียงแต่ให้เตรียมการกันไว้ก่อน

รัฐบาลจะเปิดรับเรื่องร้องเรียนจากประชาชนทุกวิถีทาง

การแก้ปัญหาของนางไฮ ขันจันทา ชาวบ้านบ้านโนนตาล   ตำบลนาตาล  กิ่งอำเภอนาตาล จังหวัดอุบลราชธานี   ซึ่งได้รับความเดือดร้อนจากกรณีการสร้างเขื่อนห้วยละห้า และมีการร้องเรียนมาถึง 27 ปี  ในที่สุดผมให้เลขาธิการนายกรัฐมนตรี คุณยงยุทธ  ติยะไพรัช   ไปดูข้อเท็จจริงเกี่ยวกับปัญหาความเดือนร้อน      ได้ไปพบปัญหาหลายอย่าง  พื้นที่กับในกรุงเทพฯ รายงานขึ้นมาไม่ค่อยตรงกัน   เพราะฉะนั้นต้องเรียนพี่น้องเพื่อนข้าราชการที่ทำงานอยู่ในพื้นที่  ขอให้รายงานทุกอย่างตรงไปตรงมา  เพราะว่าเราจะมีการสุ่มตรวจตลอดเวลา   วันนี้รัฐบาลนี้จะเปิดการรับร้องเรียนจากประชาชนทุกวิถีทาง เพื่อให้ความเดือดร้อนของประชาชนนั้นถึงหูรัฐบาล และเราจะมีเจ้าหน้าที่คอยตรวจเรื่องร้องเรียนทั้งหมด วิเคราะห์ปัญหา เพื่อวางกำหนดกรอบนโยบาย        แก้กฎหมาย แก้ระเบียบ  แล้วลงไปแก้ปัญหาเฉพาะจุด  โดยส่งคนจากส่วนกลางลงไปประสานยังพื้นที่ก่อน  ประสานแล้วยังไม่ดีขึ้น  จะไปดูด้วยตัวเอง     จะมีการแก้ปัญหาแบบถึงลูกถึงคนอย่างนี้   

 

ให้หน่วยบัญชาการทหารพัฒนาเข้าไปก่อสร้างระบบน้ำประปาหมู่บ้าน

ผลสุดท้ายคือได้สั่งให้หน่วยบัญชาการทหารพัฒนาเข้าไปทำการก่อสร้างระบบน้ำประปา         หมู่บ้านให้ชาวบ้าน เพราะเนื่องจากว่าเขื่อนที่ทำไว้นั้นเพื่อเป็นประปาหมู่บ้านเท่านั้นเอง  แต่เดือดร้อนกันมาก     ไม่ค่อยคุ้ม   จึงให้หน่วยบัญชาการทหารพัฒนาไปเจาะบ่อบาดาลหมู่บ้านละ 2 บ่อ บ่อน้ำตื้นไว้ดื่มอีกหมู่บ้านละ     1 บ่อ ทำให้แล้วเสร็จภายใน 1 เดือน ซึ่งชาวบ้านทุกฝ่ายพอใจ   จะมีน้ำประปาใช้โดยไม่ต้องมีฝายตัวนี้เลย         แล้วคืนที่ดินให้ประชาชนที่เดือดร้อนไป  แม่ไฮถือว่าเป็นตัวอย่างของยอดสตรีที่อดทน ต่อสู้  เพื่อเรียกหาความเป็นธรรมกลับคืนมา   ผมคิดว่าคนไทยทุกคนที่ต้องการได้รับความเป็นธรรมร้องเรียนมาได้    เรายินดีที่จะรับเรื่องร้องเรียน   ไม่วิ่งหนีปัญหา   พี่น้องประชาชนรู้ครับปัญหาบางอย่างแก้ได้เลย  บางอย่างอาจจะต้องใช้เวลาใน      การแก้   และผู้ที่ได้รับความเดือดร้อนมานาน   ชาวบ้านถูกละเลยมานาน    เพราะความไม่ต่อเนื่องทางการเมืองบ้าง  การที่การเมืองไม่อยากจะลงไปช่วยระดับล่าง เพราะเนื่องจากว่าบางทีคนไม่เข้าใจก็ถูกวิจารณ์ ถูกด่า     เหมือนที่ผ่านมา   จึงทำให้ปัญหาของชาวบ้านได้รับการแก้ไขปัญหาน้อย     ฉะนั้นวันนี้รัฐบาลนี้เราจะลุยการ      แก้ไขปัญหาทุกรูปแบบและไม่กลัวอะไรทั้งสิ้น  ตราบใดที่เป็นประโยชน์ต่อประชาชนส่วนใหญ่ และเป็นความก้าวหน้าทำให้ประเทศดีขึ้น   จะลุยเต็มที่ครับ     

เด็กไทยคว้ารางวัลชนะเลิศอันดับ  1  ในการประกวดโครงงานวิทยาศาสตร์ระดับโลก

ผมขอชื่นชมเด็กไทยที่ไปคว้ารางวัลชนะเลิศอันดับ 1 ในการประกวดโครงงานวิทยาศาสตร์ระดับโลก  เด็กคนนี้ได้ติดตามผมไปที่รัสเซีย  ตอนที่ผมไปเยือนรัสเซียไปดูความก้าวหน้าทางวิทยาศาสตร์           ของรัสเซีย   มีทั้งหมด 3  คน  เป็นทีมเยาวชนจากโรงเรียนเตรียมอุดมศึกษา   นายจารุพล  สถิรพงษะสุทธิ         นายณัฐดนัย  ปุณณะนิธิ    นายภูมิยศ   วิมลกิตติวัฒน์    นายภูมิยศฯ  สอบเข้าได้ที่คณะแพทยศาสตร์  ศิริราชพยาบาล  มหาวิทยาลัยมหิดล  นายณัฐดนัยฯ  สอบเข้าได้ที่ 1  ในคณะวิศวกรรมศาสตร์  จุฬาลงกรณ์มหาวิทยาลัย   ส่วนนายจารุพลฯ  เคยเข้าร่วมโครงการโอลิมปิกคณิตศาสตร์ และได้รับคัดเลือกเป็นนักเรียนในโครงการพัฒนาอัจฉริยภาพทางวิทยาศาสตร์และเทคโนโลยีของสำนักงานพัฒนาวิทยาศาสตร์และเทคโนโลยีแห่งชาติ และได้    รับทุนไปเรียนต่อจนถึงระดับปริญญาเอก แต่เนื่องจากสอบได้อันดับที่ 1  ของทุนเล่าเรียนหลวง เขาจะไปเรียนสาขาวิทยาศาสตร์ที่สหรัฐอเมริกาในเดือนมิถุนายนนี้    ต้องแสดงความยินดีด้วย   และอยากให้เด็กไทยได้ยึด   แนวทางของการมุ่งมั่นทำหน้าที่ที่ดีที่สุด   ในขณะที่ตัวเองเรียน  ๆ  ให้ดี  

เปลี่ยนตำแหน่งพนักงานของรัฐในสังกัดกระทรวงสาธารณสุขเป็นข้าราชการ 27,385  ตำแหน่ง

เรื่องที่ผ่านคณะรัฐมนตรีที่สำคัญ ๆ มีดังนี้   มีการอนุมัติให้เปลี่ยนตำแหน่งพนักงานของรัฐ       ในสังกัดกระทรวงสาธารณสุขเป็นข้าราชการสามัญทั้งหมด 27,385 ตำแหน่ง  เรื่องเป็นอย่างนี้ครับ   สมัยรัฐบาล  ที่ผ่านมากลัวว่าจะมีจำนวนข้าราชการเพิ่ม   จึงไปเรียกข้าราชการว่าเป็นพนักงานของรัฐ จะได้ไม่นับว่าเป็น             ข้าราชการ   ทำให้แพทย์    ข้าราชการของกระทรวงสาธารณสุขอื่น ๆ เช่น  ทันตแพทย์  เภสัชกร  ทั้งหลาย            มีความรู้สึกว่าตนเองถูกทำงานเหมือนข้าราชการ   เงินเดือนเท่าข้าราชการ  แต่ไม่มีสวัสดิการและไม่มีความ         ก้าวหน้า   ทำให้พวกนี้ต้องลาออก  พอเจองานหนัก ๆ  ก็ลาออกไปอยู่ภาคเอกชน   ความจริงแล้วถามว่ารัฐเรียก   ชื่ออย่างไร   ก็จ่ายเงินเหมือนกัน  แต่ไปใช้ระบบของนักกฎหมายตีความว่าถ้าอย่างนี้ไม่เรียกข้าราชการ อย่างนี้เรียกว่าข้าราชการ   ถึงแม้จะจ่ายเงินเหมือนกันเท่า ๆ กัน   ทางการบริหารบอกว่าคุณทำเพื่ออะไร    ทำแบบนี้ไม่ได้ประโยชน์อะไรเลย  เพราะเงินเสียเท่ากัน   แต่ขวัญกำลังใจความก้าวหน้าในชีวิตไม่มี     ลาออกกันหมด            อันนี้คือวิธีคิดของนักกฎหมาย  กับวิธีคิดของนักบริหาร   คิดกันคนละมุม   เพราะฉะนั้นต้องเปลี่ยน  เพื่อให้เขาได้มีโอกาสก้าวหน้าเหมือนข้าราชการทั่วไป   แล้วโอนกลับมาเป็นข้าราชการ    ทีนี้การโอนกลับมาเป็นข้าราชการนั้นมีกฎหมายบังคับอยู่ว่าจะโอนย้อนหลังไม่ได้   ต้องโอนมาเลย    และเงินเดือนขึ้น   เช่น ขั้นที่ 1  ไปขั้นที่  3     ต้องโอนมาและให้ได้เงินเดือนขั้นที่ 3 ไปเลย   ไม่ใช่ให้ได้เงินเดือนขั้นที่ 1 ใหม่   อย่างนี้ออกแน่ถ้าทำอย่างนั้นเพราะฉะนั้นเราขอโอนพนักงานของรัฐให้มาเป็นข้าราชการของกระทรวงสาธารณสุข ทั้งหมด  27,385 ตำแหน่ง

โครงการรณรงค์ส่งเสริมการบริโภคนม

คณะรัฐมนตรีได้อนุมัติโครงการรณรงค์ส่งเสริมการบริโภคนม จริงๆ แล้วเราผลิตนมในประเทศได้ไม่พอกับการบริโภค  แต่ว่านมจะอยู่เป็นจุด  การกระจายระบบการขนส่งของเรามีปัญหา  และนมมีอายุสั้น  เพราะฉะนั้นจะต้องมีโรงงานพาสเจอร์ไรซ์   ทำนมยูเอสทีบ้าง   แต่ไม่เพียงพอ  รัฐบาลจึงมีการส่งเสริมในเรื่องนี้  ที่สำคัญอยากจะให้ดื่มนมครับ     คนญี่ปุ่นดื่มนมเฉลี่ย 68  ลิตรต่อคนต่อปี    ออสเตรเลียดื่มนมเฉลี่ย 233 ลิตร    ต่อคนต่อปี   สหรัฐอเมริกาดื่มนมเฉลี่ย 254  ลิตรต่อคนต่อปี     แต่เรายังดื่มนมเพียง 10 ลิตรต่อคนต่อปี   ฉะนั้น   จะต้องเพิ่มการดื่มนม   เพราะคนที่ดื่มนมสุขภาพแข็งแรง   สมัยที่ผมไปทำงานอยู่ที่สหรัฐอเมริกา ตอนเรียนหนังสือเราทำงาน  part-time ไปเป็นพนักงานเสิร์ฟ  เขาให้พนักงานดื่มนมฟรี    ดื่มกี่แก้วก็ได้   แต่ว่าโค้กไม่ให้  นมให้ฟรี   ผมดื่มแทนน้ำเลย   แล้วในที่สุดเป็นสิ่งที่ดี   ทำให้สดชื่นแข็งแรง   ลูกชายผมคนโต   แม่เขาจับให้ดื่มนมตลอด เพราะตอนที่เขาเกิดมาไม่ค่อยแข็งแรงเท่าไหร่   ดื่มนมตลอดถึงเวลาดื่มนม  วันหนึ่งดื่มหลายแก้วก็       แข็งแรง  เพราะฉะนั้นนมทำให้แข็งแรงและเจริญเติบโตดี   อยากจะให้พี่น้องประชาชนทั้งหลายได้ส่งเสริมให้      ลูก ๆ ได้ดื่มนม   ผู้ใหญ่ก็ดื่มนมได้    ถ้ากลัวอ้วนก็ดื่มนมพร่องไขมันหรือ  low fat  

เร่งบูรณะพระพุทธชินราช  จังหวัดพิษณุโลก

รองนายกรัฐมนตรีวิษณุ เครืองาม ได้รายงานคณะรัฐมนตรีเกี่ยวกับการบูรณะพระพุทธชินราชจังหวัดพิษณุโลก เนื่องจากพบว่าทองคำที่ฉาบบนผิวพระพุทธรูปได้หลอมละลาย  เกิดความเสียหายกับองค์พระ อาจจะมีผู้หวังดีไปปิดฐาน  ซึ่งจริง ๆ แล้วเป็นภูมิปัญญาชาวบ้านดั้งเดิมเป็นร้อย ๆ ปีมาแล้วว่าที่ฐานไม่ปิดเพราะความร้อนเข้าไป พอความร้อนเข้าไปองค์พระก็ร้อน พอร้อนจึงไปหลอมทองที่ไปฉาบบนผิว  จึงต้องรีบบูรณะโดยด่วน  ช่วงนี้ลงรักสีดำไว้   หลายคนอาจจะไปเห็นองค์พระพุทธชินราชมีองค์สีดำ  แต่กำลังจะมีการเคลือบทองกลับไป   กำลังทำกันอย่างเต็มที่

จะประกาศให้สัญชาติไทยแก่เด็กที่ไร้สัญชาติในประเทศไทย  

เรื่องการให้สัญชาติไทยแก่เด็กที่ไร้สัญชาติ  ที่ผ่านมาคนต่างชาติจำนวนมากหลบหนีเข้ามาในประเทศไทย  และอาศัยอยู่ในประเทศไทยมาหลายสิบปี   ถึงแม้ว่าจะประพฤติตัวเป็นพลเมืองดี แต่ไม่ได้รับสัญชาติ  เพราะติดขัดในข้อกฎหมายและเรื่องอื่น ๆ  เช่น  กรณีของนายยุทธนา ฝามวัน ที่สอบเอ็นทรานซ์เข้า        คณะแพทยศาสตร์ได้   ติดปัญหาคุณสมบัติเรื่องนี้   ได้มีการตรวจแก้ไขข้อบกพร่องต่าง ๆ   ผมจึงแนะนำว่าคนที่เกิดในประเทศไทย  แล้วพ่อแม่อยู่ในประเทศไทยมาร่วม 20 ปี   และเป็นพลเมืองดีทำมาหากินสุจริตโดยชอบ    ควรอย่างยิ่งที่ลูกจะได้รับการให้สัญชาติ เรื่องนี้กำลังให้สำรวจโดยด่วน และจะประกาศให้เยาวชนที่เกิดในประเทศไทยที่พ่อแม่อยู่มาเป็น 10-20 ปี  แล้วไม่ได้สัญชาติ   ให้มาขอจดทะเบียนโดยด่วน   จะประกาศให้ทราบอีกครั้ง 

อนุมัติงบฯ ให้รองนายกรัฐมนตรีทั้ง 7 คนเพื่อใช้ในกรณีที่มีความจำเป็นเร่งด่วน

ผมได้อนุมัติงบกลางของผมให้รองนายกรัฐมนตรีได้ไปใช้ดุลยพินิจในการอนุมัติแทนผมคนละ 100 ล้านบาท เพื่อจะใช้ในกรณีที่มีความจำเป็นเร่งด่วน คือผมมอบให้รองนายกรัฐมนตรีทั้ง 7  คนไปดูแลพื้นที่แทนผมทั่วประเทศไทย  และมอบหมายกระทรวงให้รับผิดชอบด้วย   เพราะฉะนั้นเวลาเขาไปเห็นปัญหาอะไร   เขาสั่งการแก้ปัญหา   จะได้สั่งได้ฉับไว   เพราะผมไม่สามารถไปดูได้ทุกที่   งบกลางมีอยู่แล้ว   แต่แทนที่ผมจะดูใบอนุมัติเอง ผมก็กระจายการอนุมัติไปให้รองนายกรัฐมนตรีส่วนหนึ่ง ผมอนุมัติเองอีกส่วนหนึ่ง ในสมัยก่อนต้องเป็นนายกรัฐมนตรีคนเดียว  แต่ผมคิดว่าถ้าจะให้คนทำงานต้องมีน้ำยาว่าอย่างนั้นเถอะ ถ้าไม่มีน้ำยาทำอะไรไม่ได้หรอก เพราะฉะนั้นเขาไปเห็นการแก้ปัญหา   เขาต้องสั่งการการแก้ปัญหาได้  เพื่อให้การแก้ปัญหาฉับไวขึ้นในระดับจังหวัด ระดับกระทรวง ระดับประเทศ   โดยมอบให้รองนายกรัฐมนตรี    จะได้ทำให้การแก้ปัญหานั้นฉับไวขึ้น  ไม่มีการผิดวินัยการคลังเด็ดขาด  เพราะว่ารัฐบาลนี้กำลังเข้าสู่ภาวะงบประมาณสมดุลแล้ว  งบฯ ปี 2547      ตั้งไว้ขาดดุลมาก   แต่อาจจะไม่ขาดดุล 

จัดสรรงบฯ เพิ่มเติมปี 2547  ให้ผู้ว่าราชการจังหวัดแบบบูรณาการ

มีการจัดสรรงบประมาณรายจ่ายเพิ่มเติมประจำปี 2547 ให้ผู้ว่าราชการจังหวัดแบบบูรณาการ  นอกเหนือจากให้รองนายกรัฐมนตรีแล้วได้ให้ผู้ว่าราชการจังหวัดด้วย  เพื่อที่จะให้ผู้ว่าราชการจังหวัดนั้นมีความคล่องตัว แต่แน่นอนครับทุกอย่างมีการตรวจสอบ  ประเมินผล  ติดตามผลหมด   

 

การจัดทำงบประมาณรายจ่ายประจำปีงบประมาณ พ.ศ. 2548  

การจัดทำงบประมาณรายจ่ายประจำปีงบประมาณ พ.ศ. 2548  มียอดรวมทั้งสิ้น 1.2 ล้านล้านบาทต้องเรียนว่า เป็นงบที่สมดุลอาจจะเกินดุลด้วยซ้ำ เป็นครั้งแรกตั้งแต่วิกฤติเศรษฐกิจเป็นต้นมา  ถือว่าเราได้ทำงานกันอย่างเต็มที่   เศรษฐกิจของประเทศขยายตัวไปด้วยดี  

อนุมัติงบประมาณสนับสนุนสถาบันเกษตรกรเป็นผู้ผลิตลำไยกระป๋อง

ผมได้อนุมัติงบประมาณสนับสนุนสถาบันเกษตรกรเป็นผู้ผลิตลำไยกระป๋อง เพราะเนื่องจากว่าลำไยออกปี ๆ หนึ่งมาก   ปีนี้เข้าใจว่าจะมีลำไยสดออกประมาณ 480,000 ตัน เพราะฉะนั้นวิธีการเก็บหลังการ   เก็บเกี่ยวทำได้หลายแบบ เช่น  ทำกระป๋อง ทำอบแห้ง  แต่อบแห้งมากทิ้งไว้นานขึ้นรา  ทำกระป๋องเก็บได้ปีครึ่ง   ให้เกษตรกรฝึกการทำเศรษฐกิจชุมชนด้วย    รัฐบาลได้อนุมัติเงินไปประมาณ 60 ล้านบาท  จะมีประมาณ 200    โรงงานเล็ก ๆ  ซึ่งจะผลิตลำไยกระป๋องได้วันละ 1,000  ตัน เดือนหนึ่ง 35,000 ตัน   ระยะเวลาการออกก็สั้น ๆ      2 เดือนกว่า ๆ    ปีนี้กลัวลำไยจะเหลือ  ผมจึงบอกทางจีนให้มารับไป   เอาสินค้ามาแลก   สินค้าหนึ่งออกจากดิน อีกสินค้าหนึ่งออกจากโรงงาน  มาแลกกัน    ดีกว่าที่จะปล่อยให้ลำไยราคาตก   ทางจีนจะรีบทำให้โดยด่วน

เตรียมสร้างศูนย์อาหารคุณภาพดี   อร่อย  จากทั่วประเทศ

โครงการจัดงานมหกรรมเนื้อ นม  ไข่  ปศุสัตว์ไทย   ปลอดภัยสู่ครัวโลก   กระทรวงเกษตรและ   สหกรณ์จะจัดในช่วงวันที่ 26- 30 พฤษภาคมนี้ ที่พิพิธภัณฑ์เฉลิมพระเกียรติฯ  จังหวัดปทุมธานี  เชิญชวนไปเที่ยวกันได้     พูดถึงกระทรวงเกษตรฯ     ผมนึกขึ้นได้ว่ากระทรวงเกษตรฯ  น่ารักมาก       มอบพื้นที่ให้ 70 ไร่ติดถนนวิภาวดีขาออกฝั่งซ้าย    ผมจะใช้เป็นศูนย์ที่จะขายอาหารอร่อยจากทุกจังหวัดทั่วประเทศ   เพราะว่าในแต่ละจังหวัดมีอาหารอร่อยของเขา  ผมอยากจะให้พี่น้องที่อยู่กรุงเทพฯ และปริมณฑล บางวันเสาร์-อาทิตย์ไม่รู้จะ       ไปไหน   จะทำเป็นศูนย์อาหารของดีทั่วประเทศมาตั้งรวมไว้ที่นั่น   และจังหวัดจะเป็นคนคัดว่าของอะไรที่       คุณภาพดี  อร่อย   ถูกสุขอนามัย   จะคัดให้มาขายที่นี่   จะมีนักท่องเที่ยวไปกิน  ต้องขอเวลาปรับปรุงพื้นที่         พอเสร็จแล้วจะเป็นศูนย์อาหารชั้นดีจากทั่วประเทศมาไว้ที่นี่   เพราะในต่างประเทศบางแห่ง    เขาทำอย่างนี้แล้วประสบความสำเร็จมาก   

ผลิตกำลังคนด้านสิ่งแวดล้อม

คณะรัฐมนตรีเห็นชอบในหลักการโครงการความร่วมมือระหว่างสำนักงานคณะกรรมการ       อาชีวศึกษากับกรมส่งเสริมสุขภาพสิ่งแวดล้อมเพื่อผลิตกำลังคนด้านสิ่งแวดล้อม   

แขกต่างประเทศเข้าพบที่ทำเนียบรัฐบาล

มีแขกต่างประเทศมาพบที่ทำเนียบรัฐบาล มีนายซาอูคาด  อาซิส (Mr.Shaukat  Aziz)  รัฐมนตรี ว่าการกระทรวงการคลังของปากีสถาน มาพบมาสนับสนุนเรื่องโครงการพันธบัตรเอเชียหรือ Asian Bond ของเรา     และมีท่านประธานาธิบดี อับดุลไร  วัด (Mr.Abdoulaye  Wade)  จากประเทศเซเนกัล  ซึ่งเคยพบกันมาก่อนแล้ว แวะผ่านมาจึงขอมาทักทายกัน  เซเนกัลเป็นลูกค้ารายใหญ่ของไทยในการซื้อข้าว   แต่มักจะผ่านคนกลางไป       วันนี้พยายามคุยกันเพื่อที่จะให้มีการค้าขายกันโดยตรงกับเซเนกัล  แล้วคุยกันเรื่องฟุตบอล  เพราะเซเนกัลมี        นักฟุตบอลดี ๆ มาก  คุยกันถึงความร่วมมือด้านขายข้าวและด้านฟุตบอล

ต้องการให้คนไทยที่อยู่ในต่างประเทศนำความรู้กลับมาประเทศไทย

นักวิชาการไทยจากสหรัฐอเมริกา ซึ่งสังกัดสมาคมวิชาชีพไทยในสหรัฐอเมริกาและแคนาดา      เข้ามาพบ  เพื่อจะวางแนวทางในการที่จะเอาคนไทยเก่ง ๆ ที่ไปทำมาหากินอยู่ในเมืองนอก โดยเฉพาะอย่างยิ่ง    ลูกหลานไทยที่เติบโตแล้วมีความรู้ดี แต่ไม่ค่อยได้มีความใกล้ชิดประเทศไทย เพราะไปเกิดในต่างประเทศ          เราจะเชื่อมคนเหล่านี้กลับมาประเทศไทย   เพื่อจะให้เขามาบรรยายบ้าง   มาสอนหนังสือ   เอาความคิดต่าง ๆ       มาช่วยกันคิดและเชื่อมโยงข้อมูลต่าง ๆ  เข้ากับนักวิชาการในประเทศไทย    วันนี้คงมีเรื่องพูดให้พี่น้องประชาชนได้ฟังเท่านี้   ขอขอบคุณที่ได้ติดตามฟังมาโดยตลอด    สวัสดีครับ

------------------------------

สำนักโฆษก :  ดวงฤดี  ตรวจ/จินตนา  ถอดเทป/พิมพ์