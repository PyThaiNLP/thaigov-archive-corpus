ปาฐกถาพิเศษของ พ.ต.ท.ทักษิณ  ชินวัตร

เรื่อง  “แนวทางการแก้ไขปัญหาความยากจนของจังหวัดเชียงใหม่
ภายใต้ยุทธศาสตร์การพัฒนาเพื่อแก้ไขปัญหาความยากจนของประเทศ”

ณ ห้องประชุมโรงแรมโลตัส  ปางสวนแก้ว  จังหวัดเชียงใหม่

วันอาทิตย์ที่ 11 เมษายน 2547 เวลา 09.30 น.

**************************

 

 
ผู้ว่าราชการจังหวัดเชียงใหม่

ข้าราชการชั้นผู้ใหญ่

สมาชิกสภาผู้แทนราษฎร

สมาชิกวุฒิสภา

นายกสมาคมองค์การบริหารส่วนตำบลจังหวัดเชียงใหม่

ปลัดองค์การบริหารส่วนตำบล

ท่านผู้มีเกียรติที่เคารพรักทุกท่าน

               

วันนี้ท่านทั้งหลายถือว่าเป็นนักการเมืองระดับรากหญ้า  เพราะท่านเป็นนักการเมืองระดับที่เล็กที่สุด คือ ระดับองค์การท้องถิ่น  ระดับตำบล ที่อยู่ใกล้ประชาชนมากที่สุด  วันนี้องค์การบริหารส่วนตำบลคือ ผู้ที่อยู่ใกล้ประชาชนมากที่สุดกับประชาชนฝ่ายการเมือง เมื่อท่านมีการสัมมนามีการพูดคุยกัน  โดยเฉพาะอย่างยิ่งเป็นนักการเมืองในระดับท้องถิ่นบ้านเกิดของผม  ซึ่งผมอยากเห็นท่านทั้งหลายมีความเข้มแข็ง  อยากเห็นท่านทั้งหลายเป็นที่พึ่งของประชาชนและได้ใกล้ชิดประชาชน  ถ้าท่านเป็นกำลังที่สำคัญของประชาชน ท่านคือกำลังที่สำคัญของประเทศ  องค์การบริหารส่วนตำบลถูกมอง 2 มุม คือ มุมที่ 1 มองว่าเป็นกำลังระดับล่างที่อาจจะประสบการณ์น้อยมีความเข้าใจในเรื่องของการบริหารจัดการน้อย    มุมที่ 2  คือ องค์การบริการส่วนตำบล เป็นผู้ที่ใกล้ชิดประชาชนมากที่สุด  ถ้าเขาสามารถทำงานได้ดีแล้ว  เขาจะเป็นคนที่ช่วยประชาชนมากที่สุด ฉะนั้นเราจะต้องนำส่วนดีรักษาไว้และส่วนที่จะทำให้อ่อนแอในจุดนั้นเรามาทำให้เข้มแข็ง

ผมต้องขอขอบคุณกรมส่งเสริมการปกครองส่วนท้องถิ่นที่ได้ร่วมกับจังหวัดเชียงใหม่จัดงานนี้ขึ้นมาเพราะผมอยากเห็นการปกครองท้องถิ่นของจังหวัดเชียงใหม่เป็นแบบอย่างที่ดี  แล้วในวันนี้ท่านกำลังถูกท้าทายในครั้งยิ่งใหญ่  เพราะพวกท่านเป็นกลไกที่สำคัญและได้ใกล้ชิดประชาชนทั้งหมด   จะมีส่วนในการแก้ไขปัญหาความยากจนของประชาชนได้อย่างไร  โดยที่ทุกฝ่ายจะสนับสนุนเพื่อให้ท่านได้ใช้ความสามารถอย่างเต็มที่  ถ้าท่านทุ่มเทรักและทุ่มเทเปรียบเสมือนญาติพี่น้องของท่าน  เพราะว่าท่านเป็นองค์กรที่ได้ใกล้ชิดกับเขามากที่สุด  ถ้าท่านได้ทำตรงนี้โดยแรงสนับสนุนจากภาครัฐ  ภาคเอกชน   ภาคประชาชนทั่วไป  ผมเชื่อเหลือเกินว่า ครั้งนี้จะเป็นการสร้างความทรงจำในประวัติศาสตร์ในชีวติท่านเป็นอย่างดีว่า   ท่านได้มีส่วนแก้ไขปัญหายาเสพติดที่ผ่านมานั้น  ทั้งอบต.  กำนัน ผู้ใหญ่บ้าน เป็นกลไกที่สำคัญที่สุด  เพราะด่านสุดท้ายของสนามรบในสงครามยาเสพติด คือ ชุมชน  ตำบล  ท่านได้ทำมาสำเร็จแล้วได้รับความร่วมมือกับส่วนกลางและภาคประชาชน

การกระจายอำนาจ คือ ในมิติเดิม ๆ คนคิดว่าการกระจายอำนาจคือ การออกกฎหมาย แต่ในมิติปัจจุบันกฎหมายเป็นเครื่องมือ แต่สิ่งที่การกระจายอำนาจจะได้ผลนั้นคือ การวางโครงสร้างการบริการการจัดการและการกระจายทรัพยากรเป็นหัวใจสำคัญที่ก่อให้เกิดการกระจายอำนาจที่แท้จริง  ฉะนั้นผมอาจจะเห็นอย่างนี้  ภาพสุดท้ายที่อยากจะเห็นคือ  โครงสร้างที่เป็นปิรามิดส่วนกลางจะเป็นยอดปิรามิดที่ไม่ใหญ่มาก  ส่วนภูมิภาคจะเป็นส่วนกลางของปิรามิดที่ใหญ่ขึ้นมาแต่เล็กกว่าส่วนล่าง  ซึ่งเป็นองค์กรท้องถิ่นไม่ว่าเป็นองค์การบริหารส่วนจังหวัด  องค์การบริหารส่วนตำบล  เทศบาล  ก็จะต้องไปพร้อม ๆ กัน คือ การกระจายจากส่วนกลางไปสู่ส่วนภูมิภาคด้วยระบบผู้ว่า CEO   และการกระจายส่วนภูมิภาคสู่ส่วนท้องถิ่นลงไป  ถึงจะเหมาะสมขนาดพอดี  คือ ส่วนท้องถิ่น ส่วนภูมิภาคและส่วนกลางนั้นเป็นสิ่งที่เราจะเห็นเป้าหมายสุดท้าย

ฉะนั้นจากนี้ไปคือ  การพยายามในการทำงานร่วมกัน ที่ท้องถิ่นส่วนภูมิภาคและส่วนกลางจะต้องใกล้ชิดมีการสัมมนาพบปะกัน  การประชุมร่วมกันวางแผน และวางยุทธศาสตร์ร่วมกัน และไปทำงานด้วยกัน คือ เราต้องเป็นประเทศเดียวกัน     ส่วนราชการและส่วนการปกครองต่าง ๆ ถึงแม้ว่าจะมีอิสระจากกัน  แต่ไม่ได้หมายความว่าเราจะไม่ทำงานร่วมกัน  เราจะไม่ประสานงานกัน เรื่องนี้เป็นไปไม่ได้   ถ้าอย่างนั้นประเทศไทยล่มสลาย หลายประเทศที่ดำเนินเรื่องของประชาธิปไตยที่ผิดโดยการเรียนแบบแต่ไม่เข้าใจปรัชญา  ทำให้ผิดพลาดและพังทั้ง ๆ ที่เศรษฐกิจเคยเฟื่องฟูกว่าประเทศไทย  แต่ตอนนี้แย่กว่าประเทศไทยมาก  เพราะว่าความที่ไม่เข้าใจปรัชญาของประชาธิปไตย

ปรัชญาของประชาธิปไตย   คือ  การต้องการทุกภาคส่วนทำงานเพื่อประชาชน  ฉะนั้นทุกภาคส่วนต้องตอบสนองภาคประชาชนและจะต้องมาจากภาคประชาชน  และก็ไปทำงานให้ประชาชน  ถ้าทำงานให้ประชาชนสมหวังได้ต้องรวมกันเป็นกลุ่มลักษณะของยุทธศาสตร์ด้วยกันและแยกงานกันทำภารกิจที่จะทำกันในวันนี้  สิ่งที่จะมาขอพวกท่านว่า  เรามาร่วมแรงร่วมใจกันแก้ไขปัญหาความยากจน  ซึ่งเป็นหลักของประชาชน วันนี้ให้รู้ไปว่า  จังหวัดเชียงใหม่ยังมีคนจนอยู่ไม่ได้ เพราะว่า  นายกรัฐมนตรีไม่ได้จนและนายกรัฐมนตรีเป็นคนจังหวัดเชียงใหม่  แต่ว่าจังหวัดเชียงใหม่คนจะเป็นรูปแบบตัวอย่าง เพราะว่าพลังใจความร่วมมือของคนมีความพร้อมสูง  เมื่อมีความพร้อมสูงในวันนี้  ผมกำลังวางยุทธศาสตร์ที่ผู้ว่าราชการพูดไปเมื่อสักครู่นี้  คือ  ยุทธศาสตร์ที่จะทำคนจากทั่วโลกจากภูมิภาคในประเทศนำเงินมาท่องเที่ยวที่จังหวัดเชียงใหม่ให้มาก ๆ  ไม่ว่าจะเป็นเรื่อของยุทธศาสตร์การท่องเที่ยว  และก็เป็นยุทธศาสตร์ที่ว่าจะทำอย่างไร ถึงจะให้สิ่งที่บรรพบุรุษสอนเรา  ไม่ว่าจะเป็นวัฒนธรรม อารยธรรม ทักษะฝีมือทั้งหลาย  ไม่ว่าความอุดมสมบูรณ์ของพื้นที่ที่บรรพบุรุษทิ้งไว้ให้เรา  ต้องเป็นจุดที่ทำเงิน ทำรายได้ให้กับคนจังหวัดเชียงใหม่ให้มากที่สุดเท่าที่จะทำได้

เรื่องการจดทะเบียน   คนจังหวัดเชียงใหม่จดทะเบียนในระดับหนี้สินต่ำกว่าที่ดินทำกิน ปกติแล้วทุกจังหวัดส่วนใหญ่ปัญหาเรื่องหนี้สินมากกว่าปัญหาที่ดินทำกิน  ก็เพราะว่าโดยธรรมชาติมี 2 อย่างคือ 1. คนจังหวัดเชียงใหม่อยู่ในภาวะเศรษฐกิจพอเพียง  แล้วพระบาทสมเด็จพระเจ้าอยู่หัวฯ  ทรงรับสั่งเรื่องของเศรษฐกิจพอเพียงของคนจังหวัดเชียงใหม่  คนจังหวัดเชียงใหม่มีน้อยใช้น้อย  ฉะนั้นการสร้างหนี้ของคนจังหวัดเชียงใหม่จะมีไม่ค่อยมาก  การเป็นหนี้สินจึงเป็นอัตราไม่สูงมากหากเปรียบเทียบหลายจังหวัด  แต่ก็ไม่ได้หมายความว่าแก้ไขไม่ได้  ส่วนด้านที่ดินเรามีปัญหาเพราะว่าแถบนี้มีป่าไม้มาก  แต่ประชากรมากขึ้นทุกวันที่ดินทำกินเลยไม่ค่อยพอ  หลายคนในวันนี้มีที่ดินทำกินอยู่แล้วแต่ไม่มีเอกสารสิทธิ์  เพราะว่าเป็นที่บุกรุก  ซึ่งไม่กล้าปลูกพืชยืนต้น  ไม่กล้าปลูกบ้านเพราะไม่รู้ว่าเขาจะมาไล่ที่เมื่อไหร่  ในวันนี้เราจะหันหน้าปรึกษากัน  ท่านทั้งหลายอยู่กับประชาชนต้องแก้ไขร่วมกัน  ส่วนกลางกับส่วนภูมิภาค  แล้วมีปัญหาอะไรก็มาพบกันแล้วนำมาแก้ไขร่วมกัน

เรื่องที่ดินทำกิน   เราจะใช้วิธี  ใครที่ครอบครองที่อยู่แล้วและเป็นที่พึ่งออกเอกสารสิทธิ์ได้  ซึ่งเราจะออกเอกสารสิทธิ์มากขึ้น  เราจะให้ในขนาดของที่ดินที่เหมะสม ไม่ใช่นายกรัฐมนตรีฯ ไปครอบครองที่ดิน 100  ไร่  แล้วบอกว่าจะขอเอกสารสิทธิ 100 ไร่ไม่ได้  สมมติว่าที่ดินตรงนั้นเหมาะสมแก่การทำมาหากิน 10 ไร่ต่อครอบครัว นายก. คืนมา 90 ไร่ แล้วอีก 10 ไร่ นำไปออกอกสารสิทธิให้ไปจำนอง จำนำได้  แต่การจำนอง จำนำเพื่อการทำมาหากิน ถ้าจะจำนอง  จำนำเพื่อต้องการไปซื้อรถปิกอัพอย่างนั้น  จะต้องมีการจัดเอกสารสิทธิ์  กรณีที่คนไม่มีที่ดินทำกินเราจะจัดให้มีที่ดินขาย  เราไม่ต้องการให้ที่ดินที่เราจะจัดสรรให้ประชาชนต่อไปนี้เป็นสินค้า  แต่เราต้องการเป็นที่ดินทำกินเพื่อการทำมาหากิน  ฉะนั้นใครจะบุกรุกป่ามีที่ดินเป็นพัน ๆ ไร่   นอกจากนี้จะไม่ได้ที่ดินแล้วจะบุกจับยึดทรัพย์สินอีก  เพราะว่าสิ่งที่เป็นธรรมชาตินั้นเป็นสาธารณสมบัตินี้  มีไว้ให้ประชาชนทำมาหากินร่วมกัน  แล้วต่อไปนายทุนที่ได้เอกสารสิทธิที่ถูกต้อง สมมติมีที่ดินทำกิน 10,000 ไร่  ถ้าทำมาหากินเราไม่ว่ากัน แต่ถ้าปล่อยทิ้งไว้เกร็งกำไรเอาไว้ขาย  เพราะเราไม่ต้องการให้คนนำไปกักตุน  เราต้องการให้ที่ดินนี้เป็นที่ดินทำกินของคนไทย แล้วจะนำไปเชื่อมโยงเรื่อง การแปลงสินทรัพย์เป็นทุนนั้น  เพื่อที่จะนำมาทำมาหากินไม่ใช่นำทุกนั้นมาบริโภค   ทุกคนทำอย่างนี้ไม่มีปัญหา  ท่องคาถาว่า “ลดรายจ่าย  เพิ่มรายได้  ขยายโอกาส”  ถ้าใครทำ 3 คาถานี้  ยิ่งทำมากเท่าไหร่ยิ่งมีฐานะดีขึ้นเท่านั้น  ตัวขยายโอกาสคือทำให้รวย   ถ้ารายได้สูงกว่ารายจ่ายไม่จน  ผมมีหลักแค่นี้  ชาวบ้านไม่มีการทำบัญชีไม่รู้ว่ารายจ่าย  รายได้คืออะไร  แล้วทำอย่างไรให้รายได้มากขึ้น      นี้คือปัญหาแก้ไขความยากจนที่เราจะต้องทำต่อไป

เรื่องของหนี้สินมี 2 ส่วน คือ 1. หนี้สินนอกระบบ คือ หนี้ที่ยืมทั่วไป มีคณะอนุกรรมการหนี้ของจังหวัดไปดูเจ้าหนี้ทั้งหมดและไปเจราจา  เจรจามูลหนี้ที่ถูกต้องใหม่  เช่นว่า นายก.  เป็นหนี้สิน นายข. ยืมเงิน 30,000 บาท แต่ว่า นาย ข. ให้ลงบัญชี 100,000 บาท  นาย ก. ไม่มีทางเลือกก็ต้องเซ็น  เรื่องที่เราจะเช็คมูลหนี้สินที่ถูกต้อง  เมื่อถูกต้องแล้วรัฐบาลจะย้ายหนี้สินของบุคคลธรรมดา ซึ่งหนี้นอกระบบนั้นมาเป็นหนี้สถาบันการเงิน  ดอกเบี้ยถูกลงมูลหนี้อาจจะถูกลง  และก็ให้ผ่อนชำระระยะยาวขึ้น  เพื่อให้เขามีโอกาสทำมาหากินแล้วมาชำระได้  2. หนี้สถาบันการเงิน  จะนำมาจัดระบบกันใหม่ กระจายระยะเวลาการชำระหนี้ออกไป  ปรับดอกเบี้ยให้สมเหตุสมผล เพื่อให้สามารถดำรงชีวิตได้แล้วเราจะจัดการเรื่องหนี้ให้เสร็จภายในสิ้นปีนี้  อาจจะต้องมีการปรับประชาคมบางส่วน  เข้าใจว่าจะทำเสร็จเกือบหมดแล้ว  ฉะนั้นในวันนี้เรื่องหนี้สินจะได้รับการจัดการ  เรื่องที่ดินก็จะได้รับการจัดสรร   สิ่งที่ท่านทั้งหลายต้องทำในวันนี้เป็นผลดีทั้งการเมืองและประชาชนของท่านด้วย  คือว่า ทางจังหวัดจะมีทีมเข้าไปในทุกตำบล  ซึ่งท่านอยู่  ก็จะเข้าไปร่วมกันเยี่ยมประชาชนทุกหลังคาเรือน  เพื่อสำรวจให้รู้ว่าแต่ละหลังคาเรือนในแต่ละตำบลของท่านมีใครอยู้บ้าง  อายุเท่าไร่  สุขภาพเป็นอย่างไร  ทำมาหากินอะไร  รายได้เท่าไร  แล้วเขามีแรงมีความรู้ ความสามารถที่เขาจะทำอะไรเพิ่มขึ้นอีกได้ไหม      ในเรื่องของ OTOP เรื่องของการเกษตร  เพื่อให้แต่ละครอบครัวมีงานทำเพิ่ม  มีแรงงานเพิ่ม เพื่อที่จะมีรายได้เพิ่มขึ้น เห็นไหมว่านี่คือ  การเพิ่มรายได้ขยายโอกาส นี่คือสิ่งที่เราคิดจะกระทำทั่วประเทศ  แต่อยากให้จังหวัดเชียงใหม่เป็นจังหวัดนำร่องพิเศษ  เราจะระดมมาช่วยกัน

นอกเหนือจากท่านจะเห็นภาพรวมจากยุทศาสตร์ให้เป็นแหล่งการท่องเที่ยวให้เป็นการค้าขาย  การแปรรูปสินค้าเกษตรกร  คนก็จะมาเที่ยวมาซื้อของ  เงินก็จะเดินสะพัด  ถ้าเราคิดว่ารายได้ไม่พอเราก็ลงที่ครอบครัว  เพื่อให้รายครอบครัวนั้นได้ใช้เวลาว่าวง  เวลาที่เหลือทำอะไรเพิ่มให้เป็นเวลาให้มีรายได้เพิ่ม  และจัดสรรค์โครงสร้างหนี้เรียบร้อย  ที่ดินไม่มีก็ให้ที่ดินทำกิน  ถ้าเราทำอย่างนี้เราหายจนหมด  ท่านทั้งหลายจะเป็นกำลังสำคัญที่จะเข้าไปดูรายครอบครัวหรือจะเป็นการทำมาหากินเฉพาะครอบครัวและเป็นจุดขาย  ท่านจะเป็นคนสะท้อนความต้องการของประชาชน  ส่วนจังหวัดและส่วนกลางจะเข้าไปและรับรู้นำมาปรับปรุงแก้ไข  ถ้าหากว่าเราทำงานร่วมกันแบบนี้  ผมเชื่อว่าสิ่งที่เป็นปัญหาในวันนี้จะแก้ไขได้หมด

การลดรายจ่าย  ท่านสามารถเข้าไปดูกรณีที่หมู่บ้านไหนมียาเสพติดหรือมีคนกินแต่เหล้า  งานไม่ทำ  ท่านต้องไปหาทางที่จะนำพระไปเทศน์  เพื่อให้ประชาชนมีความหวัง บางคนกินเหล้าเมาตลอดเพราะไม่มีความหวังในชีวิต  แต่พอเขาเริ่มเห็นความหวัง ผมได้เจอบุคคลรายหนึ่งที่จังหวัดขอนแก่น  ชื่อว่าพ่อบุญธรรม ท่านเป็นช่างไม้ทำงานได้เงินบ้างไม่ได้บ้าง เป็นคนกินเหล้าเมาตลอด  มีอยู่วันหนึ่งแก่เมาและฮึดขึ้นมาฟังเรื่องเศรษฐกิจพอเพียง เรื่องของการทำทฤษฎีใหม่ทำสวนทำไร่นาส่วนผสม  ของพระบาทสมเด็จพระเจ้าอยู่หัวฯ รับสั่ง ผลสุดท้ายพ่อบุญธรรมได้ทำบ่อน้ำเล็ก ๆ ในสวนที่ดิน เขาขุดด้วยความโกรธว่าทำไมเขาถึงชนะใจตนเองไม่ได้  ในที่สุดก็ขุดบ่อเลี้ยงปลาได้สำเร็จ  หลังจากนั้นเขาเริ่มปลูกพริก  มะละกอ  มะเขือเทศ ฯลฯ  และมีนาทำ   วันนี้พ่อบุญธรรมบอกว่า  เขาเลิกกินเหล้าเด็ดขาด  เพราะว่าเขามีรายได้ทั้งปี  ในที่สุดวันนี้เขาเลิกกินเหล้าเด็ดขาด  ฉะนั้นตัวอย่างความสำเร็จแบบนี้มีทั่วประเทศ  และผมจะจัดทำคู่มือความสำเร็จของคนที่พลิกสถานการณ์ตัวเองจัดพิมพ์เพื่อแจกจ่ายให้อบต. แต่ละจังหวัด

วันนี้สิ่งที่ท้าทายเกิดขึ้นแล้วในชีวิตของท่าน  คือ  การทำให้คนในตำบลของท่านหายจากความยากจนมีความสุขที่ดีขึ้น  โดยการประสานความร่วมมือระหว่างยุทธศาสตร์ชาติ  ยุทธศาสตร์จังหวัดและในพื้นที่ของท่าน  เรากำลังสนับสนุนอย่างเต็มที่  สถาบันการเงิน  กระทรวงเกษตร  ธกส.  ธนาคารออมสิน พร้อมโครงการแก้ไขปัญหาความยากจนแบบเชิงบูรณาการจังหวัดเชียงใหม่  ผมได้มอบหมายไป 9 ชุมชน  26 ราย  ประมาณ  5,000,000 กว่าบาท  คนจังหวัดเชียงใหม่มีฝีมือมีความอดทน  ฉะนั้นไม่อะไรเกินมือพวกเรา

ผมหวังเป็นอย่างยิ่งว่าท่านทั้งหลายร่วมมือกัน  สำหรับองค์กรส่วนท้องถิ่นนั้นผมได้มอบหมายกรมส่งเสริมการปกครองส่วนท้องถิ่น  กระทรวงมหาดไทยได้ให้การสนับสนุนอย่างเต็มที่  นับวันเรื่องของงบประมาณมากยิ่งขึ้น  ความพร้อมของพวกท่านเป็นเรื่องสำคัญ  ถ้าเราไม่รังเกียจ  ต่อไปข้างหน้าจะมีโครงการสัมมนาให้ความรู้เป็นตัวอย่างความสำเร็จแต่ละจุด  เพื่อท่านจะนำไปใช้กับประชาชน  ผมถือว่าท่านเป็นนักการเมืองระดับรากหญ้าที่อยู่ติดกับประชาชน  รากหญ้าคือ  ความเข้มแข็งของระบอบประชาธิปไตย  ขอให้ท่านช่วยดูตัวอย่างและที่สำคัญการบริหารที่โปร่งใส  การบริหารที่โดยยึดนิติธรรม คุณธรรม  หลักความโปร่งใส หลักการมีส่วนร่วม   หลักความรับผิดชอบ  จะเป็นแนวทางที่ทำให้นักการเมืองที่เป็นที่รักของประชาชน เป็นที่ภาคภูมิใจของประชาชนในท้องถิ่นของท่าน  แน่นอนความก้าวหน้าในชีวิตของท่านจะก้าวหน้ามากขึ้นเรื่อย ๆ

ผมหวังเป็นอย่างยิ่งว่าการสัมมนาทางวิชาการจะเป็นประโยชน์แก่ท่านทั้งหลาน    และนำความรู้ความเข้าใจไปปฏิบัติอย่างมีคุณค่าสัมฤิทธิ์ผลที่ตั้งใจไว้  ขออวยพรให้ทุกท่านมีสุขภาพกายที่สมบูรณ์  สุขภาพจิตที่แจ่มใส  มีครอบครัวที่มีแต่ความสุข  ความเจริญก้าวหน้าในชีวิตและการงาน  เป็นที่รักของประชาชนยิ่ง ๆ ขึ้นไป  ขอบคุณครับ

               

********************************

 
ฝ่ายประชาสัมพันธ์และเผยแพร่ สำนักโฆษก

ชมพูนุท/ถอดเทป/พิมพ์

ดวงฤดี/ตรวจ