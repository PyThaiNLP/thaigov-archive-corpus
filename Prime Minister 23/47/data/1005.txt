คำกล่าว ของ พ.ต.ท. ทักษิณ  ชินวัตร นายกรัฐมนตรี

ในพิธีเปิดการสัมมนาเรื่องแนวทางการแก้ไขปัญหาหนี้สินภาคประชาชน

 และเปิดศูนย์อำนวยการปฏิบัติการแก้ไขปัญหาหนี้สินภาคประชาชน

ณ ห้องคอนเวนชั่นฮอลล์ โรงแรมรามาการ์เด้นส์ ถนนวิภาวดีรังสิต

วันจันทร์ที่  10 พฤษภาคม  2547 เวลา 09.40 น.

 

----------------------------------------

 
ท่านรัฐมนตรีว่าการกระทรวงการคลังและรัฐมนตรีช่วยว่าการกระทรวงการคลัง

ท่านรัฐมนตรีว่าการกระทรวงมหาดไทยและรัฐมนตรีช่วยว่าการกระทรวงมหาดไทย

ท่านปลัดกระทรวงทั้งสองกระทรวง

ท่านอธิบดี ท่านผู้ว่าราชการจังหวัด

ผู้นำองค์กรภาคเอกชน  ผู้เข้าร่วมสัมมนา

ผู้มีเกียรติที่เคารพรักครับ

                                ผมมีความยินดีที่ได้มาเป็นประธานเปิดการสัมมนาเรื่องแนวทางการแก้ไขปัญหาหนี้สินภาคประชาชน  และเปิดศูนย์อำนวยการปฏิบัติการแก้ไขปัญหาหนี้สินภาคประชาชนที่กระทรวงการคลังจัดขึ้นในวันนี้  เราได้ใช้เวลาในการเก็บข้อมูลและการเตรียมการมาเป็นเวลาพอสมควร  วันนี้ผมยินดี

ดีใจ และขอขอบคุณกระทรวงการคลัง  กระทรวงมหาดไทยและทุก ๆ ท่าน  ที่ได้เริ่มต้นการปฏิบัติการการแก้ไขปัญหาความยากจนอย่างจริงจังในวันนี้  โดยเฉพาะอย่างยิ่งเรื่องของปัญหาหนี้สิน  สิ่งที่ผมอยากจะฝากไว้มีเรื่องที่สำคัญ ๆ คือว่า  ขอให้คนทำงานหลายท่านที่ไม่เคยจน  พยายามฟังคนที่ไม่เคยรวยหรือคนที่จนมา  เพื่อให้รู้ว่าทุกข์ของเขาคืออะไร  ก่อนที่จะนำทางสว่างไปให้เขา  แต่ถ้าเราไม่เข้าใจว่าทุกข์ของเขาคืออะไร  เราจะไม่เข้าใจ  เพราะฉะนั้นการมีส่วนร่วมในการรับฟังและเข้าใจปัญหานั้นเป็นหัวใจสำคัญของความสำเร็จ

                                การแก้ไขปัญหาหนี้สินเป็นเพียงจุดเริ่มต้นจุดหนึ่งที่สำคัญมากของการแก้ไขปัญหาความยากจน  ผมไม่อยากให้ท่านทั้งหลายได้แยกส่วนการแก้ไขปัญหาความยากจนด้วยการคิดเป็นท่อน  ผมอยากให้ทุกคนมองภาพรวมของการแก้ปัญหาในภาพกว้างมากกว่าการมองเป็นท่อน  การแก้ไขปัญหาความยากจนนั้นหนี้สินคือส่วนหนึ่งเท่านั้น  แต่ที่มาของหนี้เป็นเรื่องสำคัญ  เพราะบางครั้งที่มาของหนี้เกิดจากการที่มองไม่เห็นแสงสว่าง  จึงทำให้หนี้จมปลักเข้าไปอีก  เพราะเกิดการเล่นการพนัน  การเมา  การใช้ชีวิตที่ไม่เหมาะสม  เพราะไม่เห็นทางสว่าง  เพราะฉะนั้นผมอยากจะฝากว่าสิ่งที่เรามีประสบการณ์จากการพักหนี้เกษตรกร  และฟื้นฟูชีวิตเกษตรกรหลังการพักชำระหนี้  ซึ่งธนาคารเพื่อการเกษตรและสหกรณ์การเกษตรมีประสบการณ์  และได้ร่วมกับองค์กรเอกชนอื่น ๆ นั้น  เป็นแนวทางที่อยากจะให้รวมเข้าไปในการแก้ไขปัญหาหนี้นี้ด้วย     ไม่ได้เพียงแต่การแก้ปัญหาหนี้ด้วยการปรับโครงสร้างหนี้เท่านั้น  แต่ควรจะมองว่าปรับโครงสร้างแล้วเขาจะทำอย่างไรให้ชีวิตเขาดีขึ้น  นั่นคือว่าแน่นอน  การลดละเลิกอบายมุขเป็นเรื่องสำคัญ  แต่ผมไม่ได้หมายความว่าคนจนมีอบายมุขทั้งหมด  แต่มีบางส่วน

                                ส่วนที่สำคัญต่อมาคือ  ต้องหาแนวทางว่าจะมีแนวทางอะไรที่จะให้เขาสร้างรายได้ใหม่  ในวันที่ผมลำบาก  ขณะนั้นผมต้องแลกเช็คร้อยละ 3.25 บาทต่อเดือน  เท่ากับร้อยละ 42 ต่อปี  ผมยังโชคดีว่าผมมีการศึกษา  ผมยังโชคดีที่ผมมีเพื่อนฝูง  มีคนคู่คิด  แต่ว่าบางครั้งคนจนการศึกษาไม่พอ  หัวคิดไม่ดี  เพื่อนฝูงน้อย  โอกาสที่จะมองเห็นแสงสว่างก็ไม่ค่อยดีนัก  ผมอยากจะบอกว่าทุกคนสามารถเริ่มต้นชีวิตได้ที่ติดลบ  ถ้าเราหยุดการติดลบนั้นไว้ชั่วคราว  แล้วเริ่มมองเห็นแสงสว่าง  ทุกคนสามารถเริ่มต้นชีวิตใหม่  แล้วเห็นชีวิตที่สว่างไสวได้  เพราะฉะนั้นอย่าไปดูถูก  หรือคิดว่าคนที่จนแล้วติดลบจะไม่มีโอกาสฟื้น  หลายโครงการที่รัฐบาลได้ทำมาในชุดรัฐบาลนี้  ได้แสดงให้เห็นถึงว่าการเริ่มต้นที่ติดลบนั้น  หลายคนได้ฟื้นไปแล้ว  ไม่ว่าจะผ่านกองทุนหมู่บ้าน  ธนาคารประชาชน  หรือการพักหนี้เกษตรกรแล้วไปฟื้นฟูชีวิตเขา  บางคนต้องการความช่วยเหลือ  แนวทาง  แต่บางคนไม่ต้องการ  เขาทำได้  ส่วนใหญ่แล้วลูกค้าธนาคารประชาชนเขามีแนวทางของเขา  เขาเพียงแต่ต้องการลดหนี้ที่ดอกเบี้ยสูง ๆ  และเขาต้องการเงินทุนที่จะไปทำต่อ  เพราะฉะนั้นผมอยากจะให้ท่านทั้งหลายได้มองแนวคิดคล้ายกันหมดทุกอย่าง  แม้กระทั่งเรื่องธุรกิจ  การแก้ไขปัญหาธุรกิจที่ล้มเหลวไปเบื้องต้นทำด้วย 1.การลดค่าใช้จ่าย  2.เขาต้องมองว่าแนวทางในการจะสร้างรายได้เพิ่มมีอย่างไร  3. ไปหาแหล่งทุนเพื่อจะทำให้แนวทางการหารายได้เพิ่มนั้นสำเร็จ  เพราะฉะนั้นคนจนเช่นกันครับ  เราต้องหาทางที่เอาหนี้ของเขามาพักไว้สักที่หนึ่ง  คือมาปรับโครงสร้างหนี้ที่ท่านทั้งหลายกำลังจะทำ  แล้วในส่วนตัวเขา  เขาต้องหาทางลดรายจ่ายที่ไม่จำเป็นของชีวิตเขา  ของครอบครัวเขา  เช่น เลิกอบายมุข  หรือเลิกของฟุ่มเฟือย  จากนั้นจะต้องมีแนวทางว่าเขาจะต้องทำอะไรต่อ  และจะฟื้นฟูเขาอย่างไร  ประเทศไทยโชคดีครับ  ในน้ำมีปลาในนามีข้าว  เอาอะไรใส่ไปในดินก็งอกออกมา  เอาอะไรใส่ไปในอากาศก็ออกมาได้  เช่น การเลี้ยงไก่  เอาลูกไก่ไปวางไว้  ก็จะมีไก่มีอะไรต่ออะไรอีกมาก 

                                จากที่ผมไปภาคใต้  ไปดูการทำงานของทหาร  ในโครงการตามแนวพระราชดำริ  เศรษฐกิจพอเพียง  ก็ทำให้ชีวิตชาวบ้านที่ไม่ค่อยมีรายได้กลับมีชีวิตที่สดใสขึ้นมาก  แนวทางที่กระทรวงเกษตรและสหกรณ์ไปพัฒนาที่ปอเนาะ    ก็เห็นชัดเจนครับว่าลงทุนทำบ่อเลี้ยงปลาเล็ก ๆ 1,000 บาท  ก็จะสามารถมีรายได้  ลงทุน 1,000 บาทกำไรขึ้นมา 1,000 กว่าบาท  ทำโรงเพาะเห็ดนางฟ้า  ลงทุน 1,000 กว่าบาทได้กำไร 1,000 กว่าบาท  กำไร 100 เปอร์เซ็นต์  ถ้าขยันก็ทำมากหน่อย  มีหนี้มากก็ยิ่งทำมาก  เพราะฉะนั้นคนเหล่านี้ถ้าได้ทุน  ได้ความคิด  ได้จุดเริ่มต้น  เขาสามารถฟื้นได้ทั้งนั้น  เพราะไม่อาศัยมากเลย  อาศัยความทุ่มเท  ความขยันหมั่นเพียร  ความตระหนักว่าเขาจะต้องสร้างอนาคตที่ดีให้กับลูกหลานเขา  สิ่งเหล่านี้เป็นสิ่งที่ทำได้  และประเทศไทยทำได้ง่ายมาก  ไม่ยากเลย  เพียงแต่เขาต้องการโอกาส  บางครั้งคนกำลังมีทุกข์  คิดอะไรไม่ออก  โดยเฉพาะมีทุกข์เรื่องหนี้  คิดอะไรไม่ออก  วันนี้ที่เราจะตั้งศูนย์ขึ้นมา  ผมขอบคุณจริง  ๆ ที่ท่านทั้งหลายกำลังจะระดมกำลังทุกภาคส่วน  แน่นอน  เครือข่ายทางการเงินของกระทรวงการคลัง  บวกกับเครือข่ายทางด้านคนของกระทรวงมหาดไทย  เชื่อมโยงลงไปถึงประชาชน องค์กรเอกชน  แล้วเติมด้วยเครือข่ายของแนวทางในการสร้างตัวเองของกระทรวงเกษตรฯ ของกระทรวงอุตสาหกรรม  ของกระทรวงพาณิชย์  ผมเชื่อว่าไม่มีอะไรเกินมือพวกเรา  ขอให้พวกเราคิดเสียว่าเพื่อนร่วมชาติของเรากำลังรอโอกาส  แต่โอกาสแบบนี้ไม่มีบ่อยมากนักสำหรับชีวิตเขา  เมื่อวันนี้รัฐบาลมีความมุ่งมั่นตั้งใจ  เพื่อนข้าราชการทั้งหลายมีความเข้าใจและเต็มใจอยากจะช่วยเขา  ไม่มีอะไรที่พวกเราทำไม่ได้  5 ปีนี้เป็น 5 ปีที่เราจะทำงานหนักเพื่อประชาชนและเพื่อประเทศชาติของเรา  และคนเหล่านี้จะพ้นจากความยากจนได้อย่างง่ายดาย

                                อีกข้อหนึ่งผมอยากจะเรียนว่า  บสย.ของกระทรวงการคลังได้เคยเข้าไปช่วยภาคเอกชนโดยเฉพาะ SMEs  ต้องเพิ่มความกล้าให้ธนาคารโดยการเข้าประกันหนี้ครึ่งหนึ่ง  และให้ธนาคารวิเคราะห์แล้วเสี่ยงเอาเองครึ่งหนึ่ง  เมื่อ บสย.สามารถทำได้กับธุรกิจ  ก็น่าจะทำได้กับเกษตรกรเช่นเดียวกัน  เพื่อให้ธนาคารในฐานะเป็นผู้ที่เข้าไปวิเคราะห์และไปดูว่าโครงการนี้น่าจะเป็นไปได้  แต่ใจก็ยังกลัว ๆ เสี่ยง ๆ อาจจะทำให้ บสย.นั้นไปทำหน้าที่ตรงนี้ได้เช่นกัน  ก็จะทำให้เกิดความกล้าที่จะให้โอกาส  และผมเรียนได้เลยว่าคนยิ่งจน  กู้หนี้ยิ่งวงเงินน้อย  ความเสี่ยงยิ่งต่ำ  เพียงแต่ต้องทำงานมากหน่อยเพื่อให้ได้เป้าหมายของการปล่อยกู้ในจำนวนเงินมาก ๆ ซึ่งสมัยนี้ระบบคอมพิวเตอร์ช่วยได้มาก  แต่ความเสี่ยงต่ำมาก  ขอย้ำอีกครั้ง    ธนาคารประชาชนมีหนี้เสียทั้งระบบอยู่ประมาณ 3 เปอร์เซ็นต์กว่า ๆ กองทุนหมู่บ้านฯ มีหนี้เสียทั้งระบบประมาณ 2 เปอร์เซ็นต์กว่า ๆ ท่านจะเห็นว่า 3 ปีโดยประมาณ  สิ่งเหล่านี้พิสูจน์ให้เห็นว่าคนจนนั้นโอกาสเขามีน้อย  โอกาสที่คนจะให้เขากู้เงินมีน้อย  เพราะฉะนั้นเขาไม่ต้องการทำลายเกียรติตรงนั้นหรอก  และเขาพร้อมที่จะใช้หนี้  เพียงแต่ว่าเราจะต้องเข้าใจเขาและให้โอกาสเขา 

                                วันนี้การสัมมนาคงจะนำไปสู่แนวทางในการแก้ปัญหา  ไม่ว่าจะเป็นการปรับโครงสร้างหนี้  โดยเฉพาะอย่างยิ่งหนี้นอกระบบ  ซึ่งมีอยู่ประมาณ 130,000 กว่าล้านบาท  ซึ่งถือว่าน้อยมาก  จากเดิมที่เราเคยคิดว่ามีมากกว่านี้   อาจจะเป็นเพราะกองทุนหมู่บ้านฯ ก็ดี  ธนาคารประชาชนก็ดี  การพักหนี้เกษตรกรก็ดี  ได้ช่วยบรรเทาและลดลงไป  เพราะฉะนั้น 130,000 ล้านบาทนี้เขาเริ่มมีปัญหาเพราะว่าเจ้าหนี้นอกระบบทั้งหลาย  ซึ่งเป็นคนใช้ได้  แต่อาจจะเก็บดอกเบี้ยแพงหน่อยนั้นเริ่มกลัว  เริ่มจะไม่ให้เขากู้ต่อ  ตอนนี้เขาจะลำบาก  แต่เจ้าหนี้นอกระบบที่เลว ๆ ก็ยังอยู่  และใช้คนแต่งกายคล้ายทหาร  ขี่จักรยานยนต์  ใส่หมวกกันน็อค  ปล่อยกู้แล้วตามเก็บหนี้  ถ้าไม่ชำระก็ซ้อม  ตอนนี้ยังมีอยู่  ซึ่งผมกำลังให้ติดตามจับกุมอยู่    เพราะฉะนั้นวันนี้เราไปช่วยกันยกสิ่งที่ระบบทุนนิยมกีดกัน  ไม่ให้โอกาส  ทำให้คนจนยิ่งจนเพิ่มขึ้น  เอาออกไปเสีย  วันนี้เราไม่สามารถใช้ระบบทุนนิยม 100 เปอร์เซ็นต์  เราไม่สามารถใช้ระบบสังคมนิยม 100 เปอร์เซ็นต์  แต่เราเอาข้อดีของทุนนิยมและข้อดีของสังคมนิยมมารวมกัน  เพื่อให้เป็น Social Capitalism ที่เหมาะกับประเทศไทยให้มากที่สุด  การแก้ปัญหาหนี้นี้เป็น Social Capitalism ที่ดีที่สุด  ที่เราจะต้องให้ส่วนผสมที่เหมาะ  และแก้ปัญหาให้คนยากจนของเรา 

                                ขอให้การสัมมนาวันนี้  นำไปสู่แนวทางที่ระดมความคิดหลากหลายและแนวทางในการที่จะไปปฏิบัติการ  โดยเฉพาะอย่างยิ่งท่านผู้ว่าราชการจังหวัดซึ่งเป็นคนกลางที่รู้สภาพปัญหาที่แท้จริงในพื้นที่  และเข้าใจระบบกลไกของราชการดี  เพราะฉะนั้นคงจะเป็นกำลังสำคัญอย่างยิ่งที่จะช่วย  ส่วนกลางคือกระทรวง  จะให้การสนับสนุนอย่างเต็มที่  ให้ท่านทำงาน  หลายท่านก็อาจจะใกล้เกษียณแล้ว  2 ปี 3 ปี หรือปีนี้   ท่านคงจะไม่เคยมีโอกาสได้ทำงานให้ประชาชนได้อย่างกว้างขวางเหมือนคราวนี้  สิ่งที่ท่านฝัน  ท่านรักประชาชน  ท่านอยากทำงานให้ประชาชน  วันนี้คือโอกาสของท่าน  ทำให้เต็มที่เถิดครับ  และขอให้อานิสงส์เหล่านี้เป็นผลบุญทำให้ท่านมีครอบครัวที่ดี  มีลูกหลานที่ดี  บัดนี้ได้เวลาอันสมควรแล้ว  ผมขอเปิดการสัมมนาเรื่องแนวทางการแก้ไขปัญหาหนี้สินภาคประชาชนและเปิดศูนย์อำนวยการปฏิบัติการแก้ไขปัญหาหนี้สินภาคประชาชน  ณ บัดนี้  ขอให้การจัดการสัมมนาบรรลุผลสำเร็จตามวัตถุประสงค์ทุกประการ  และขออวยพรให้ทุกท่านประสบผลสำเร็จในชีวิต  ประสบผลสำเร็จในการทำงานครั้งนี้  ทำให้ครอบครัวของทุกท่านมีแต่ความสุขความเจริญยิ่ง ๆ ขึ้นไปครับ  ขอบคุณครับ

                                                               

-----------------------------------------------------

 

                                                                                                ฝ่ายประชาสัมพันธ์และเผยแพร่  สำนักโฆษก

                                                                                                วิมลมาส  รัตนมณี / ถอดเทป / พิมพ์

                                                                                                ดวงฤดี  รัตนโอฬาร / ตรวจ