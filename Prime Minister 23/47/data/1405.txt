คำกล่าว ของ พ.ต.ท. ทักษิณ  ชินวัตร นายกรัฐมนตรี
ในพิธีมอบรางวัลอุตสาหกรรมดีเด่น ประจำปี 2547

ณ ตึกสันติไมตรี ทำเนียบรัฐบาล

วันศุกร์ที่ 14 พฤษภาคม  2547 เวลา 10.30 น.

 

---------------------------------------
 
ท่านรัฐมนตรีว่าการกระทรวงอุตสาหกรรม

ท่านปลัดกระทรวง

ท่านผู้บริหารกระทรวงอุตสาหกรรม

ท่านผู้ประกอบการอุตสาหกรรมยอดเยี่ยม

ผู้ประกอบการอุตสาหกรรมดีเด่น
ผู้มีเกียรติที่เคารพรักทุกท่าน 

                                ผมมีความยินดีที่ได้มามอบรางวัลอุตสาหกรรมยอดเยี่ยม  รางวัลอุตสาหกรรมดีเด่น  และประกาศเกียรติคุณแก่ผู้ประกอบการอุตสาหกรรมขนาดกลางและขนาดย่อมอีกครั้งหนึ่ง  เนื่องในพิธีมอบรางวัลอุตสาหกรรมดีเด่นประจำปี 2547 ในวันนี้  ผมได้มอบรางวัลให้ผู้ประกอบการที่ยังหนุ่มหลายท่าน  ทำให้ผมนึกถึงวันที่ผมทำธุรกิจและเคยได้รับรางวัลเช่นท่าน  ขอเป็นกำลังใจว่าท่านทั้งหลายได้ประสบผลสำเร็จในชีวิตในขั้นหนึ่งแล้ว  และหวังเป็นอย่างยิ่งว่าในอนาคต  ท่านจะทำให้ประสบผลสำเร็จได้มากกว่านี้อีก  เป็นประโยชน์ต่อประเทศชาติ  ต่อเศรษฐกิจและสังคมให้มากกว่านี้อีก  และเมื่อถึงวันนั้นท่านพร้อมแล้ว  ก็มาเสียสละทำงานการเมือง  เพื่อช่วยเหลือบ้านเมืองบ้าง  เพราะว่าการบริหารทุกอย่างเราต้องการการบริหารจัดการ  ไม่ใช่ว่าการเมืองไม่ต้องบริหารการจัดการ  การเมืองคือการบริหารประเทศ  การจะบริหารประเทศได้ดีต้องมีหลักของการบริหารการจัดการ  เพราะฉะนั้นเราจำเป็นอย่างยิ่งที่ต้องการผู้ที่มีประสบการณ์ในการบริหารการจัดการได้เข้ามาบริหารการจัดการบ้านเมืองในทุก ๆ ระดับ 

                                ผมขอแสดงความยินดีทั้งผู้ที่เป็นบริษัทไทยและบริษัทต่างประเทศที่มาลงทุนในประเทศไทย  ถึงแม้ว่าท่านจะเป็นบริษัทต่างประเทศที่มาลงทุนในประเทศไทย  ผมถือว่าท่านมีความสำคัญต่อเศรษฐกิจไทย  ท่านมีความสำคัญในการช่วยสร้างความเข้มแข็งให้กับเศรษฐกิจไทย  ท่านมีความสำคัญในการสร้างงานและถ่ายทอดความรู้ให้กับคนไทย  ซึ่งผมถือว่าผมจะต้องดูแลท่านเหมือนกับเป็นคนไทยเช่นกัน 

                                วันนี้ธุรกิจต้องปรับตัวและต้องมีความกดดันในทุกด้าน  แน่นอนผู้ถือหุ้นต้องการผลกำไรสูงสุด  แต่ขณะเดียวกันสังคมต้องการให้ท่านเป็นผู้มีความรับผิดชอบต่อสังคม  หรือเราเรียกว่า  Corporate Social Responsibility ไม่ว่าจะเป็นเรื่องของการรักษาสิ่งแวดล้อม    การดูแลสังคมรอบด้านที่ท่านมีส่วนตั้งอยู่  แต่ขณะเดียวกันนั้นการแข่งขันก็รุนแรงและสูงขึ้น  เพราะฉะนั้นท่านต้องปรับตัวต่อการเปลี่ยนแปลงและการแข่งขันในทุกมิติ  รวมทั้งความคาดหวังที่จะต้องบริหารการจัดการที่ดี  โปร่งใสและมีกำไรสูงสุด  เป็นสิ่งที่ต้องกดดันทุกท่านอย่างรอบด้าน  แต่ว่าท่านก็สามารถผ่านภาวะความกดดันทุกด้าน  แล้วยังมีความเป็นเลิศจนได้รับรางวัลในวันนี้  ซึ่งผมต้องขอชมเชยเป็นอย่างยิ่ง  และหวังว่ารางวัลในวันนี้คงจะเป็นการบอกกับท่านว่า  สิ่งที่ท่านทำดีนั้น  นอกจากได้กับตัวท่านเองได้กับองค์กรของท่าน  ได้กับผู้ถือหุ้นของท่าน  ยังมีคนเห็นว่าท่านได้ทำความดี  และคนนั้นได้รับรองและยกย่องความดีของท่าน  โดยเฉพาะอย่างยิ่งกระทรวงอุตสาหกรรมและคณะกรรมการ  และให้ผมมามอบรางวัลให้ท่าน  ก็ขอให้เป็นกำลังใจที่ดีสำหรับท่าน  ที่จะต้องทำหน้าที่ตรงนี้ให้เป็นประโยชน์ต่อองค์กรของท่าน

                                ผมขอเรียนว่าโลกข้างหน้าน่าเป็นห่วง  เพราะฉะนั้นเราต้องการคนที่มีความรู้ความสามารถในการทำงานให้กับองค์กร  โดยเฉพาะอย่างยิ่งเรื่องของบุคลากร  ปัจจัยภายนอกมีมากมายเหลือเกิน  แต่รัฐบาลจะพยายามอย่างยิ่งที่จะให้ปัจจัยเหล่านั้นมีผลกระทบต่อสังคมไทยให้น้อยที่สุด  โดยจะพยายามสร้างความสมดุลของความกดดันเหล่านั้น  สิ่งที่เป็นปัจจัยที่สำคัญอันหนึ่ง  คืออยากจะบอกกับพี่น้องนักอุตสาหกรรมทั้งหลายว่า   ในศตวรรษหน้าภายในไม่เกิน 10 ปีนี้    สิ่งที่จะเป็นความกดดันแก่นักอุตสาหรรมและแก่ประเทศที่เป็นประเทศนำเข้าน้ำมันอย่างไทย  คือราคาน้ำมัน  ซึ่งมีผู้เชี่ยวชาญได้บอกว่าน้ำมันเป็นสิ่งที่นับวันจะหมดไป  เหลือน้อยลง  แต่ความต้องการการใช้น้ำมันของประชาชนนับวันมีแต่มากขึ้น  สวนทางกันอยู่  ถ้าตามหลักอุปสงค์อุปทานของหลักเศรษฐศาสตร์แล้ว  เป็นความกดดัน  เป็น factor ที่สำคัญต่ออนาคตของวงการ  อยากให้ท่านทั้งหลายได้ช่วยคิดถึงวิธีการที่จะประหยัดพลังงาน  และการใช้พลังงานทดแทนน้ำมัน  ซึ่งประเทศไทยเป็นประเทศที่มีแก๊สธรรมชาติอยู่มาก  ถ้าหากว่าท่านจะหันมาสนับสนุนการใช้แก๊สธรรมชาติก็จะเป็นสิ่งที่เป็นประโยชน์มาก  นอกเหนือจากการใช้พลังงานทดแทนและการประหยัดพลังงาน  นั่นคือปัจจัยอีกอันหนึ่งที่จะเป็นสิ่งที่น่าเป็นห่วงต่ออนาคตการเติบโตทางเศรษฐกิจ  ไม่ใช่เฉพาะของประเทศไทย  แต่เป็นเศรษฐกิจของทั้งโลก 

                                ผู้ที่ทำธุรกิจด้าน SMEs นั้น  ผมขอให้กำลังใจเพราะว่าท่านจะต้องสร้างความเข้มแข็ง  ผมอยากจะฝากผู้ที่ทำธุรกิจครอบครัวว่าวันนี้ท่านประสบความสำเร็จขั้นหนึ่งแล้ว  แต่ว่าโลกการแข่งขันไม่เคยทำให้ความสำเร็จนั้นเป็นความสำเร็จที่ถาวร  ถ้าท่านไม่ปรับตัวและไม่บริหารอย่างมืออาชีพ   แต่หลายองค์กรที่ผมฟังเมื่อสักครู่นี้ได้ใช้ระบบการบริหารงานแผนใหม่  อย่างกรณีที่บริษัทซัมมิทได้รับรางวัลก็ได้ใช้เรื่องของซิกม่า  ใช้อะไรมากมาย  ผมถือว่าวันนี้ท่านได้ปรับตัวมาก  แต่หวังว่าท่านคงจะปรับตัวต่อไป  และผมอยากจะมอบรางวัลให้ท่านอีกในปีหน้า  หวังว่าท่านที่ได้รับปีนี้แล้ว  ปีหน้าขอจองรับต่อ  แต่ว่าน้องใหม่ก็อยากจะเข้ามารับด้วยเช่นกัน  เพราะฉะนั้นขอให้การปรับตัวของท่านเป็นไปด้วยความสำเร็จ  ขอเป็นกำลังใจและขอให้ท่านได้ช่วยสร้างงาน  สร้างเศรษฐกิจให้กับประเทศไทย 

                                ผมอยากจะฝากไว้อย่างหนึ่ง  วันนี้ชนบทยังต้องการการพัฒนาอีกมาก  ถ้าท่านผู้ใดอยากจะขยายอุตสาหกรรมไปสู่ชนบท  ซึ่งผมใช้คำว่าเอาเครื่องจักรไปหาคน  ผมยินดีที่จะสนับสนุนทุกรูปแบบ  เพื่อให้การขยายอุตสาหกรรมไปสู่แรงงานในต่างจังหวัดนั้นเป็นผล  เพราะในอดีตเราเอาคนมาหาเครื่องจักร  และคนเหล่านี้ต้องทิ้งวิถีชีวิตเดิม ๆ ของเขา  และเข้ามาอยู่ในกรุงเทพฯ  ซึ่งเป็นวิถีชีวิตใหม่  เปรียบเสมือนปลาที่ผิดน้ำ  ไม่ค่อยแข็งแรงทั้งสภาวะร่างกายและจิตใจ  แต่แน่นอนความจำเป็นทุกคนก็ต้องปรับตัว  ผมได้ไปเห็นโรงงานอุตสาหกรรมที่เกิดขึ้นในหลายจังหวัด  ไม่ว่าจะเป็นที่บุรีรัมย์  ที่ท่านมีชัย  วีระไวทยะ ไปเริ่มไว้  หรือว่าที่ชัยภูมิ  โรงงาน Garment ทั้งหลาย  หรือที่เขาสอยดาว จันทบุรี  ผมเห็นชีวิตคนงานนั้นเขามีความสุข  เพราะว่าเขาเดินทางจากบ้านมาทำงานในระยะใกล้ ๆ แล้วเขากลับไปอยู่กับครอบครัวเขาอย่างมีความสุข  และแน่นอนเวลาเลิกงานหรือวันหยุด  เขาสามารถใช้วิถีชีวิตของคนชนบท  เลี้ยงเป็ดเลี้ยงไก่  ปลูกผักสวนครัวไป  เขาก็สามารถมีชีวิตที่ดีและมีเงินเหลือ  เพราะฉะนั้นถ้าอุตสาหกรรมจะย้ายไปอยู่ต่างจังหวัด    ผมยินดีที่จะให้สิทธิประโยชน์ที่เป็นสิ่งที่สมเหตุสมผลถ้าท่านจะขอมา  ไม่ว่าจะเป็นเรื่องของการใช้ที่ดิน  เรื่องภาษี  เพราะผมถือว่าเงินที่เข้ากระเป๋ารัฐกับเข้ากระเป๋าประชาชนทั่วไปเหมือนกัน  ถ้าประชาชนทั่วไปจะมีรายได้มีงานทำ  มีชีวิตที่ดีขึ้น  รัฐจะได้ภาษีน้อยลงก็คงไม่เป็นไร  หรือจะไม่ได้ภาษีก็คงไม่เป็นไร  เพราะว่าภาษีได้มาทั้งหมดก็เพื่อเอามาพัฒนาประเทศ  มาให้ความสุขกับประชาชน 

                                เรื่องของการขยายอุตสาหกรรมไปสู่ชนบทนั้น  เป็นเรื่องที่ผมให้ความสำคัญเป็นพิเศษ  และพร้อมที่จะปรับสิทธิประโยชน์ทุกอย่างเพื่อให้เกิดการนำเครื่องจักรเข้าไปหาคน  เพื่อให้คนยังมีวิถีชีวิตที่มีความสุข  อยู่กับครอบครัวได้ตามปกติ  ไม่ต้องทิ้งชีวิตครอบครัว  ซึ่งในที่สุดแล้ว  สังคมชีวิตของครอบครัวคนชนบทล่มสลาย  แรงงานไทยยังมีอีกมาก  และเป็นแรงงานที่มีฝีมือ  ผมขอเรียนว่าถ้าชีวิตเขามีความสุข  เขาสามารถให้ผลผลิตที่สูงมากและมีคุณภาพสูงมาก  ท่านลองคิดดูครับ  ผมพร้อมจะสนับสนุนและขอฝากการพัฒนาประเทศ  การสร้างคน  ซึ่งถือว่าเป็นปัจจัยสำคัญให้กับท่านทั้งหลาย  ช่วยกันทำให้ประเทศไทยเป็นประเทศที่น่าอยู่  ทุกคนมีความสุข  ส่วนท่านที่เป็นคนต่างประเทศ  ที่ได้มาเป็นผู้บริหารอยู่ในประเทศไทย  ผมหวังว่าท่านคงจะอยู่ประเทศไทยอย่างมีความสุข  และคนไทยก็มีใจที่ต้อนรับท่าน  ยินดีที่ท่านมาอยู่  และถ้าเป็นไปได้  มาทั้งครอบครัวเราก็ยินดีต้อนรับ  ขอให้มีความสุขทุกคนครับ  ขอแสดงความยินดีอีกครั้ง  สวัสดีครับ 

 

                                                                ---------------------------------------- 

 

                                                                                                ฝ่ายประชาสัมพันธ์และเผยแพร่  สำนักโฆษก

                                                                                                วิมลมาส  รัตนมณี / ถอดเทป / พิมพ์

                                                                                                ดวงฤดี  รัตนโอฬาร / ตรวจ