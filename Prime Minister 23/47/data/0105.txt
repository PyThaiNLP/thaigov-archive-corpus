คำกล่าวของพันตำรวจโท ทักษิณ ชินวัตร นายกรัฐมนตรี

ในรายการ “นายกฯ ทักษิณคุยกับประชาชน”

ทางคลื่นเอฟ.เอ็ม 92.5 สถานีวิทยุกระจายเสียงแห่งประเทศไทย

เวลา 08.00 น. วันเสาร์ที่ 1 พฤษภาคม 2547

------------------

 
สวัสดีครับพี่น้องประชาชนที่เคารพรักครับ

 

วันนี้เป็นวันครบ 1 ปีพอดีที่ได้พบกับพี่น้องประชาชน ซึ่งเป็น 3 ปีที่ยังไม่เคยขาด ส่วนใหญ่แล้ว จะพูดสด ไม่ว่าจะเดินทางไปอยู่ที่ไหน น้อยครั้งที่จะบันทึกเทป  ซึ่งบันทึกเทปส่วนใหญ่ก็บันทึกเทปไม่กี่ชั่วโมงก่อนกล่าว เนื่องจากเดินทางบ้าง ไปอยู่ในที่ที่มีเวลาต่างจากประเทศไทย ผมคิดว่ารายการนี้เป็นช่องทางสำคัญที่จะเล่าความจริงจากปากผมให้กับพี่น้องประชาชนได้รับทราบถึงความเป็นไปของบ้านเมืองในแต่ละเรื่องประจำสัปดาห์ที่ผ่านมา ซึ่งผมคิดว่าจะใช้รายการนี้เล่าสู่พี่น้องฟังไปตลอดที่ผมทำหน้าที่

 
นำคณะรัฐมนตรีและคู่สมรสเข้าเฝ้าฯ ถวายพระพรเนื่องในวันคล้ายวันราชาภิเษก

 

เมื่อวันพุธที่ 28 เมษายนนี้ ถือว่าเป็นวันมหามงคลยิ่งสำหรับพี่น้องชาวไทยทั้งประเทศ เนื่องจากเป็นวันคล้ายวันราชาภิเษกสมรสของพระบาทสมเด็จพระเจ้าอยู่หัว และสมเด็จพระนางเจ้าฯ พระบรมราชินีนาถ ซึ่งคณะรัฐมนตรีและคู่สมรสได้เดินทางไปเข้าเฝ้าฯถวายพระพรชัยมงคล ที่วังไกลกังวล หัวหิน มีหลายคณะที่เข้าไปถวายพระพร นับเป็นเวลา 54 ปีแล้ว ตั้งแต่มีพระราชพิธีราชาภิเษกสมรสตามพระราชประเพณี ตลอดเวลาที่ผ่านมาล้นเกล้าทั้งสองพระองค์ทรงเสียสละ อุทิศพระวรกาย ทรงทำงานหนักเพื่อพสกนิกรชาวไทยมาโดยตลอด รวมทั้งทรงพระราชทานแนวพระราชดำริให้กับรัฐบาลในการที่จะใช้เป็นแนวทางในการทำงานเพื่อแก้ไขปัญหาประเทศชาติประชาชน ซึ่งผมและรัฐบาลรับน้อมใส่เกล้าใส่กระหม่อมนำมาปฏิบัติอย่างต่อเนื่อง และเย็นวันที่ 28 นั้นผู้ที่เฝ้าฯอยู่ที่วังไกลกังวลต่างมีความรู้สึกมีความสุข เพราะว่าได้เห็นพระพักตร์ของทั้งสองพระองค์นั้นทรงแสดงถึงความมีพระเกษมสำราญดี ซึ่งทำให้พวกเราสบายใจเพราะว่าทั้งสองพระองค์ได้ทรงเสียสละมามาก เมื่อไรที่เห็นทั้งสองพระองค์ทรงพระเกษมสำราญ พวกเราก็มีความสุขไปด้วย

 
วันที่ 1 พฤษภาคม เป็นวันแรงงานแห่งชาติ

 

วันเสาร์นี้คือวันนี้ 1 พฤษภาคม เป็นวันแรงงานแห่งชาติ ผมขออวยพรให้พี่น้องผู้ใช้แรงงานทั้งหลายจงมีแต่ความสุขสวัสดิ์ มีสุขภาพที่แข็งแรง มีความปลอดภัยในการทำงาน ส่วนผมพยายามจะทำให้เศรษฐกิจนี้เข้มแข็งขึ้น และเป็นความเข้มแข็งที่ทำให้ผู้อยู่ในเศรษฐกิจฐานรากนั้นเข้มแข็ง ไม่ใช่เข้มแข็งเฉพาะฐานบน ไม่ว่าจะเป็นเกษตรกร ไม่ว่าจะเป็นผู้ใช้แรงงาน        สิ่งที่สำคัญที่สุดหน้าที่ของผมก็คือ พยายามสร้างให้คนไทยทุกคนมีปัจจัยสี่ ซึ่งเป็นปัจจัยพื้นฐานในการดำรงชีวิตนั้น อย่างน้อยก็คือว่าเพียงพอกับการดำรงชีวิตที่ไม่แล้งแค้น คือพ้นจากความยากจน ซึ่งผมคิดว่าอีก 4-5 ปีนี้ก็คงจะทำได้สำเร็จ ซึ่งเดี๋ยวผมจะเล่าให้ฟังถึงโครงการแรกที่จะแก้ปัญหาภาระหนี้สินภาคประชาชน  ขอให้พี่น้องผู้ใช้แรงงานทั้งหลายประสบแต่ความสุขความเจริญ ส่วนเรื่องของท่าน    ผู้ใช้แรงงานภาครัฐวิสาหกิจนั้น ก็ขอให้มั่นใจว่าเราจะทำให้ดีที่สุดเพื่อประโยชน์ของประเทศชาติ แต่ถ้าหากเรายังนึกถึงว่าหน่วยงานใดหน่วยงานหนึ่งนั้น จะต้องสุขสบายไปทุกอย่างนั้นก็คงเป็นไปไม่ได้  คงต้องคิดถึงประเทศชาติโดยภาพรวม ผมมีหน้าที่มองภาพรวม

 
ชี้แจงสถานการณ์ความรุนแรงในพื้นที่จังหวัดชายแดนภาคใต้

 

เรื่องสถานการณ์ที่ผ่านมาในวันพุธที่ 28 เมษายนแต่เช้า คงเป็นสถานการณ์ที่ไม่มีคนไทยในประเทศไทยเรานี้พึงปรารถนาที่อยากจะให้มีเหตุการณ์เช่นนั้น แต่มันเหตุสุดวิสัยจริง ๆ เพราะว่าได้มีคนร้ายจำนวนมากกระจายกำลังกันไปในพื้นที่จังหวัดยะลา ปัตตานี และสงขลา เขาเว้นที่นราธิวาส เพราะก่อนหน้านั้นเราได้จับเด็ก 10 กว่าคนที่กำลังจะก่อความไม่สงบในจังหวัดนราธิวาส ผู้ก่อการก็คงกลัวว่าความลับที่นราธิวาสจะถูกเปิด จึงเว้นจังหวัดนราธิวาสไปปฏิบัติการที่จังหวัดยะลา ปัตตานี และสงขลาแทน  จังหวัดสงขลาเป็นเขตติดต่อกับปัตตานีแถวสะบ้าย้อย  ตอนตีห้าถึงตีห้าครึ่งโดยประมาณ คนร้ายได้พร้อมกันโจมตีสถานที่ราชการไม่ว่าจะเป็นทั้งค่ายทหาร ตำรวจตระเวนชายแดน สถานีตำรวจ ป้อมตำรวจ ที่ว่าการอำเภอ เพื่อที่จะทำร้ายเจ้าหน้าที่ ปล้นอาวุธของเจ้าหน้าที่ ค่อนข้างจะอุกอาจมาก บางส่วนมีระเบิด มีปืน แต่ส่วนใหญ่มีมีดสปาร์ต้า ซึ่งมีดเหล่านี้เป็นมีดที่เหมือนกับที่ใช้ฟันหัวพระ ฟันหัวประชาชนผู้บริสุทธิ์ทั้งไทยมุสลิมและไทยพุทธ ฟันเจ้าหน้าที่ พนักงาน            รัฐวิสาหกิจที่ปฏิบัติงานอยู่ในหน้าที่ บางทีก็ไปฟันถึงบ้าน บางทีเขาไปเล่นกีฬาก็ถูกฟัน ซึ่งมีคนตายไปแล้วประมาณ 90 กว่าคนก่อนหน้านี้ หลังวันที่ 4 มกราคมที่มีการปล้นปืนไปแล้ว ก็มีการทำร้ายผู้บริสุทธิ์และเจ้าหน้าที่ไปประมาณ 97 คนที่ตาย และที่บาดเจ็บอีก 90 กว่าคน เกือบ 200 คนทั้งบาดเจ็บและตาย มีการจับกุมได้แต่ว่า      ไม่มากนัก เพราะส่วนใหญ่แล้วจะใช้วิธีการเผลอ มีการเผาโรงเรียน เผาสถานที่ราชการอีกจำนวนหลายครั้งนับ   ไม่ถ้วน ทำให้เกิดการฮึกเหิมนึกว่าเจ้าหน้าที่คงจะอยู่ในภาวะไม่พร้อม แต่เนื่องจากว่าเจ้าหน้าที่นั้นเป็นห่วง   ประชาชน จึงได้นำกำลังขึ้นไปปกป้องประชาชนที่ถูกทำร้ายอย่างต่อเนื่องนั้น เจ้าหน้าที่อยู่ในพื้นที่จำนวนมาก เมื่อมีการบุกอย่างอุกอาจอย่างนี้กระจายไปทั่ว เจ้าหน้าที่จึงอยู่ในฐานะที่ตั้งรับอยู่ในพื้นที่ตั้ง ถูกบุกเข้ามาถ้าเจ้าหน้าที่ไม่ทำอะไร เจ้าหน้าที่เหล่านั้นก็ตายหมด เพราะฉะนั้นจึงได้มีการยิงตอบโต้ ถึงแม้กระนั้นเจ้าหน้าที่ตายไป 5 คน บาดเจ็บอีก 15 คน บาดเจ็บนี้บางคนถูกฟันแขน ฟันที่ศรีษะ ต้องถือว่าเจ้าหน้าที่เหล่านี้ได้เสียสละ คนร้ายที่มีอาวุธทั้งหลายตายไป 107 คน บาดเจ็บ 6 คน ถูกจับได้ 17 คน แล้วมีการขยายผลจับกุมต่อไป ก็รับสารภาพว่ามีการยุยง  มีการวางแผน เป็นเรื่องที่อ้างว่ามีการแบ่งแยกดินแดน แต่สาเหตุทั้งหมดมีหลายเหลือเกิน ปนกัน แต่ที่แน่นอนที่สุดคือคนเหล่านี้ถูกปลุกปั่น ถูกนำมาใช้เป็นเครื่องมือโดยมีผู้บงการอยู่ข้างหลัง สามารถทำได้เพราะว่าสถานการณ์ใน 3 จังหวัดชายแดนภาคใต้นั้น ประชาชนยากจน

 

รัฐบาลจะเร่งสร้างงานและฝึกอาชีพ เพื่อให้พ้นจากความยากจน

 

ความยากจนเกิดจากการที่พัฒนาช้ากว่าเพื่อนบ้านมานาน เลยทำให้คนเหล่านี้ต้องออกไปทำงานในประเทศเพื่อนบ้าน บางคนมีลูกหลายคน บางคนลูกเรียนหนังสือเฉพาะเรียนศาสนา ไม่ได้เรียนสายสามัญหรือสายอาชีพ ทำให้จบแล้วไม่มีงานทำ จึงทำให้เกิดความยากจนอย่างต่อเนื่อง ความยากจนนี้แหละคือความอ่อนแอซึ่งทำให้โรคแทรก ทำให้ผู้ที่พยายามจะสร้างเครือข่ายมีอิทธิพล และใช้ประโยชน์จากการค้ายาเสพติด ค้าอบายมุขทั้งหลาย ค้าของหนีภาษีทั้งหลาย สร้างเครือข่ายครอบงำคนเหล่านี้ แล้วพยายามใช้อุดมการณ์แยกดินแดนซึ่งมีอยู่บ้างมาเป็นเครื่องกำบัง แล้วสร้างความวุ่นวายและต่อต้านรัฐบาล ต่อต้านการทำงานของเจ้าหน้าที่ที่พยายามจะเข้าไปปราบปรามทั้งยาเสพติดและอิทธิพล มันเป็นเรื่องพันกันไป มีความเกี่ยวข้องเครือข่ายในหลายระดับ ซึ่งขณะนี้   รัฐบาลหลังจากที่มีเหตุเกิดขึ้นอย่างต่อเนื่องได้ต่อภาพอย่างชัดเจน และกำลังสาวไปถึงผู้บงการ ทั้ง ๆ ที่พอจะรู้ว่าอะไรเป็นอะไร แต่ว่าทุกอย่างต้องเป็นไปตามกฎหมาย เป็นไปตามหลักรัฐธรรมนูญ รัฐบาลไม่สามารถที่จะไปทำอะไรเหมือนฝ่ายโจรผู้ร้ายทำได้ นึกว่านายนี้ไม่ชอบหน้าก็ไปฟันหัวเขาได้ มันทำไม่ได้ รู้ทั้งรู้ว่านายนี้ไม่ดี แต่ยังต้องหาหลักฐานให้ถึงให้ได้ ถึงจะดำเนินคดี ดำเนินคดีก็ต้องจับกุม ฟ้อง ฟ้องศาลต้องพิจารณา มันไม่ใช่ว่าหยุดอยู่แล้วบอกว่านายนี้ผิดแล้วก็เอาเข้าคุกเลย มันไม่ใช่อย่างนั้น เพราะฉะนั้นก็ต้องเข้าใจและเห็นใจเจ้าหน้าที่ที่ได้ทำหน้าที่ แล้วก็นั่งทำไปรอไป เผลอพวกนี้ก็ไล่ฟัน ไล่ยิง ซึ่งเป็นสิ่งที่เราคงจะต้องหันหน้าเข้าหากัน พี่น้องภาคใต้ที่มีอิทธิพลทางจิตใจขอให้โน้มน้าวดึงให้คนเหล่านี้ โดยเฉพาะอย่างยิ่งพ่อแม่ที่มีลูกเป็นวัยรุ่น หรือเป็นพ่อบ้านที่ยังไม่มีงานทำ อายุยังไม่มาก ที่ถูกชักจูงทั้งหลาย ขอดึงมันเถอะ  อดทน รัฐบาลกำลังจะเข้าไปสร้างงาน สร้างฝึกอาชีพเพื่อให้ท่านทั้งหลายมีรายได้ พ้นจากความยากจน และพัฒนาพื้นที่อย่างรวดเร็ว จะคิดแก้ปัญหาทั้งเฉพาะหน้าและระยะยาว 

 

ไม่เชื่อเป็นอุดมการณ์แยกดินแดน

 

ส่วนอุดมการณ์แยกดินแดนนั้น ผมไม่เชื่อว่าเป็นอุดมการณ์ที่แท้จริง เพราะว่าตามหลักศาสนา  อิสลามเรื่องแผ่นดินเกิด การรักษาไว้ซึ่งแผ่นดินเกิดเป็นเรื่องสำคัญ เรื่องคนไทยมุสลิมส่วนใหญ่แล้ว 99.99% เกิดในแผ่นดินไทย เพราะฉะนั้นแล้วเราจะต้องรักษาแผ่นดินของเรา เราจะช่วยกันพัฒนาให้เป็นแผ่นดินที่น่าอยู่ ทุกคนมีความสุข อย่าให้ปัจจัยใด ๆ ความเห็นแก่ตัวของใครเข้ามาแทรกแซงทำให้ชีวิตของพวกท่านต้องแย่ลง เราจะทำให้มันดีขึ้น เรามาร่วมกันทำ ผมจะเข้าไปดูแลการพัฒนาเพื่อให้พวกท่านมีชีวิตที่ดีขึ้นอย่างแน่นอน 

 

ขอความร่วมมือยุติการวิพากษ์วิจารณ์

 

ส่วนบรรดาผู้ที่พยายามจะตั้งข้อสงสัยอะไรต่ออะไรในทางลบ อย่าลืมว่าทุกอย่างที่เกิดขึ้นมันออกไปในต่างประเทศ แล้วเรื่องมันลบน้อยก็ออกไปลบมาก เรื่องไม่ลบก็ลบอยู่แล้ว ทำให้ภาพพจน์ประเทศเสียหาย สิ่งที่เกิดขึ้นไม่มีใครต้องการให้เกิด ไม่มีใครอยากฆ่าฟันกันเอง แต่สิ่งที่เจ้าหน้าที่และประชาชนผู้บริสุทธิ์ถูกฆ่ามาโดยตลอด 4 เดือนนั้น กับสิ่งที่กำลังจะเข้ามาฆ่าเขาอีก คนเป็นร้อยคนพร้อมอาวุธครบมือ ด้วยความบ้าระห่ำเข้ามา จะให้อยู่ให้ฆ่าฟรี ๆ อย่างนั้นมันไม่มีใครทำได้ เพราะฉะนั้นขอให้เข้าใจและเห็นใจ แล้วการวิพากษ์วิจารณ์        ทั้งหลายหลายคนไม่ทำมาหากินอะไร แต่นั่งวิจารณ์อย่างเดียว ต้องขอเถอะให้นึกถึงแผ่นดินเกิดบ้าง เวลานี้       ต่างประเทศก็ทำท่าจะเข้ามาแทรก ให้เป็นหน้าที่ของผม บอกได้เลยว่าผมถือว่าสิ่งที่เราทำนั้นเราพยายามทำ        ทุกอย่างด้วยความอดทนอดกลั้น ทำตามกติกาทุกอย่าง ไม่เคยคิดไประรานรังแกใคร ถ้าต่างประเทศไม่เข้าใจเราจะอธิบายให้เข้าใจ แต่อธิบายแล้วยังไม่เข้าใจก็ช่างเขา เพราะไม่ได้ง้อใครกิน เราจะต้องยืนบนลำแข้งของเรา และทำทุกอย่างให้เป็นไปตามระบอบประชาธิปไตยที่เหมาะสม ที่มีกฎหมายมีขื่อมีแป คนทำดีได้ดี คนทำไม่ดีต้องได้ไม่ดี นั่นคือหลักการของรัฐ เพราะฉะนั้นเราไม่ไปหาเรื่อง ไม่รังแกคน แต่อย่าไปตกใจต่างประเทศวิจารณ์อย่างนั้น  อย่างนี้ กระทรวงการต่างประเทศมีหน้าที่ชี้แจงเราจะแจง เมื่อวานนี้ได้ชี้แจงให้ทูตต่าง ๆ ฟัง เขาก็เข้าใจไม่มีคำถามในทางลบเลย เพราะฉะนั้นในวันนี้ขอทุกคนได้มีจิตสำนึกว่านี่คือประเทศไทยที่ให้ท่านทั้งหลายเกิดมา เราจะต้องสำนึกว่าจะต้องทำอย่างไรให้ประเทศไทยเรานั้นเป็นประเทศที่ดี รัฐบาลจะทำหน้าที่อย่างเต็มที่และจะพยายาม      ชี้แจงต่างประเทศ แต่กรุณาอย่าชักศึกเข้าบ้าน ผมจะดูแลเรื่องนี้อย่างดี ผมได้พูดกับผู้นำทางประเทศที่เป็นประเทศมุสลิมหลายคน อธิบายให้เขาฟัง เขาเข้าใจ ทางกระทรวงการต่างประเทศอธิบายให้กับทูตก็เข้าใจ เพราะฉะนั้นคนไม่เข้าใจมีไม่กี่คนไม่เป็นไร เราจะอธิบาย ถ้ายังพยายามไม่เข้าใจก็ช่างเขา ผมจะทำหน้าที่ให้ดีที่สุด ขอให้พี่น้องทุกคนได้เข้าใจความมุ่งมั่นของรัฐบาลในการจะแก้ไขปัญหาภาคใต้ ด้วยวิธีที่สันติที่สุด ด้วยวิธีการให้โอกาสทุกคนกลับมาทำมาหากิน แต่ว่าคงหลีกเลี่ยงไม่ได้ว่าจะมีคนบางคนที่ยังคิดไม่ดีอยู่ ก็ต้องว่ากันไปตามกฎหมายบ้านเมือง ผมจะดูให้เจ้าหน้าที่ได้ปฏิบัติทุกอย่างตามกฎหมายบ้านเมืองอย่างเคร่งครัด จะดูด้วยตัวเอง และจะหมั่นลงไปดู  ขอแสดงความเสียใจกับผู้ที่เสียชีวิตและบาดเจ็บทั้งสองฝ่าย ทั้งฝ่ายเจ้าหน้าที่และฝ่ายประชาชนที่หลงผิด ไม่อยากให้เกิด แต่เมื่อเกิดก็ต้องทำหน้าที่ให้ดีที่สุด ไม่เช่นนั้นบ้านเมืองก็จะไม่มีขื่อมีแป ใครอยากจะทำอะไรก็ทำ ใครอยากจะฟันหัวคนก็ฟัน อย่างนี้ถ้าท่านคิดว่าเห็นดีด้วยก็ขอให้โชคดีด้วยแล้วกัน

 

ได้ให้คณะรัฐมนตรีและปลัดกระทรวงเร่งรัดการทำงาน

 

ผมได้เร่งรัดเรื่องภาคใต้ให้คณะรัฐมนตรี เมื่อวานนี้ (วันที่ 30 เม.ย. 47) ประชุมปลัดกระทรวง     ก็ไปเร่งรัดปลัดกระทรวงเพื่อให้ทำงานสอดคล้องกับสิ่งที่ผมได้สั่งรัฐมนตรีไป  เรื่องที่หนึ่งคือไปสำรวจเจ้าหน้าที่ของทุกกระทรวงที่อยู่ในพื้นที่  3  จังหวัดชายแดนภาคใต้ เพื่อให้มีขวัญกำลังใจ   มีความพร้อมที่จะทำงานที่ท้าทาย พร้อมที่จะเสียสละ ถ้าใครล้า ใครกลัว ใครไม่พร้อม ใครไม่ดี ก็เปลี่ยนเอาคนดี ๆ คนที่กล้าที่จะทำงานที่ท้าทายกลับเข้าไปอยู่ เพื่อให้เจ้าหน้าที่ของบ้านเมืองที่อยู่ 3 จังหวัดภาคใต้นั้น เป็นเจ้าหน้าที่ที่มีความพร้อมที่จะทำงาน พร้อมที่จะรับการท้าทาย พร้อมที่จะช่วยเหลือพี่น้องประชาชนให้พ้นจากความยากจน 

 

สร้างงานให้ประชาชน 3 จังหวัดภาคใต้ 1 แสนตำแหน่ง

 

เรื่องที่สองคือให้กระทรวง ทบวง กรม ทั้งหลายเริ่มต้นก่อน ไปหาทางฝึกอาชีพจ้างงานประชาชน 3 จังหวัดนี้ให้ได้สักแสนงาน แสนตำแหน่ง ผมบอกไปแก้ปัญหาชั่วคราวก่อน เพื่อให้เขามีอาชีพ ให้เขาอยู่ได้ก่อน  เรื่องที่สามคือได้สั่งให้มีการทำสนามกีฬา เอาประชาชนมาช่วยทำ เพื่อจะได้มีแรงงานทำ ทุกตำบลมีสนามฟุตบอลสักหนึ่งสนาม เพราะว่าพี่น้องชาวมุสลิมชอบฟุตบอล เด็กวัยรุ่นผมไปถามมา อยากได้สนามฟุตบอลเหลือเกินเพราะเขาอยากเล่นกีฬา อันนี้เรียนให้ทราบว่าต้องทำเรื่องนี้อย่างเต็มที่เพื่อให้แก้ปัญหาทั้งชั่วคราว

 

มอบหมายภารกิจให้กระทรวงกลาโหมไปปฏิบัติ       

 

ผมขอเล่าภารกิจต่อนิดหนึ่งของกระทรวงกลาโหม  กระทรวงกลาโหมเวลานี้ผมใช้ภารกิจเขามากมาย เพราะว่าไม่ใช่ต้องกระทรวงกลาโหมมีไว้รบ เมื่อยามศึกเขารบได้พร้อม แต่ยามสงบต้องให้เขามาช่วยพัฒนาประเทศ ขณะนี้เขาทำเรื่องหนึ่งคือโครงการฝนหลวง เขาสามารถผลิตกระสุนสารเคมีที่เรียกว่าซิลเวอร์ไอโดดายน์ เพื่อใช้ในการปฏิบัติการฝนหลวงกับเมฆเย็น  เป็นกระสุนที่ยิงเข้าไปสู่เมฆเย็น ก็จะทำให้ฝนตก เขาผลิตได้ราคาถูกกว่าต่างประเทศมาก กองทัพอากาศก็ไปโปรยฝนหลวงและยังไม่พอ นำเมล็ดไม้ซึ่งได้รับบริจาคจากประชาชนไปโปรยทางอากาศบริเวณพื้นที่ป่าเสื่อมโทรม เพื่อให้เกิดป่าใหม่ขึ้นมา เขาไปช่วยในโครงการหนึ่งอำเภอหนึ่ง      โรงเรียนในฝัน ไปอุปการะเป็นพี่เลี้ยงให้แก่โรงเรียนที่กระทรวงศึกษาธิการกำหนดไว้ว่าหนึ่งอำเภอมีหนึ่ง        โรงเรียนพิเศษ ในพื้นที่ที่เขาดูแลทั้งหมด 127 โรงเรียนจาก 900 กว่าโรงเรียน ก็ไปช่วยจัดหางบประมาณเพิ่มเติมให้ เอาบุคลากรไปช่วยสอน เครื่องมืออุปกรณ์ต่าง ๆ ไปช่วยซ่อมแซมอาคาร เพื่อให้เป็นโรงเรียนที่มีคุณภาพประจำอำเภอให้ได้  เขาก็จัดแพทย์มาร่วมคณะแก้ปัญหาภาคใต้ เอาแพทย์ผู้เชี่ยวชาญทางด้านศัลยกรรมกระดูกไปปฏิบัติงานที่โรงพยาบาลยะลาบ้าง ไปช่วยเหลือผู้ประสบภัยแล้ง 59 จังหวัด แจกจ่ายน้ำให้แก่ราษฎร ไปช่วยเจาะบาดาลบ้างก็มี นอกจากนั้นก็ยังช่วยเหลือผู้ประสบอัคคีภัยชุมชนสวนพลูพัฒนาซึ่งเกิดเมื่อไม่กี่วันที่ผ่านมา จัด    น้ำดื่มให้ ไปตั้งโรงครัว ดูแลประชาชนจำนวนมาก  อันนี้ก็เป็นภารกิจที่ผมได้ใช้เขาไป

 

นายกรัฐมนตรีแห่งสาธารณรัฐอิสลามปากีสถานเยือนไทยอย่างเป็นทางการ

 

อยากจะเล่าให้ฟังอีกเรื่องหนึ่งคือ ช่วงวันที่ 28-30 เมษายนที่ผ่านมา ประเทศไทยได้ต้อนรับนายก-รัฐมนตรีแห่งสาธารณรัฐอิสลามปากีสถาน ซึ่งเดินทางมาเยือนประเทศไทยอย่างเป็นทางการในฐานะแขกของ    รัฐบาล ผมได้นำเข้าเฝ้าฯพระบาทสมเด็จพระเจ้าอยู่หัว เขาปลื้มมาก ทรงเล่าถึงเรื่องการแก้ปัญหาความยากจน เรื่องน้ำ เรื่องอะไรต่ออะไรเขาดีใจใหญ่ ได้มาเล่าให้ผมฟังด้วยความดีใจ  จะเกิดความร่วมมือกันมากขึ้นกับปากีสถานในหลายเรื่องโดยเฉพาะอย่างยิ่งเรามีพี่น้องไทยมุสลิมไปเรียนหนังสือที่ปากีสถาน ขณะนี้อยู่ในความดูแลเขา 300 คน ผมบอกว่ารัฐบาลจะหาทุนให้เขาไปเรียนในสาขาวิชาชีพด้วย ซึ่งเขาบอกเขายินดีที่จะเปิดที่นั่งให้กับพี่น้อง   คนไทยที่ไปเรียนสายวิชาชีพ นอกเหนือจากการเรียนแค่เพียงศาสนาก็จะเรียนเรื่องวิชาชีพด้วย เขายินดี เพราะว่าเราไปเรียนที่นั่นกันหลายคน  แล้วมีความร่วมมือกันเรื่องของการต่อต้านการก่อการร้าย มีการลงนามบันทึก        ข้อตกลงกัน และมีความร่วมมือกันเรื่องของการค้า เรื่องของเศรษฐกิจ เรื่องของสังคม เรื่องของวิทยาศาสตร์เทคโนโลยี

 

ภารกิจวันสุดท้ายในการตรวจราชการภาคอีสาน

 

เมื่อวันเสาร์ที่แล้วผมอยู่ระหว่างการตรวจราชการภาคอีสาน ผมได้พูดวิทยุกับพี่น้องประชาชนมาจากโรงเรียนศรีษะอโศก เป็นทั้งโรงเรียน เป็นทั้งสำนักสงฆ์ ผมไปนอนค้างที่นั่น พูดกับพี่น้องประชาชนมาจากที่โน่น แล้วออกทีวีด้วย หลังจากนั้นผมได้ออกเดินทางจากจังหวัดศรีสะเกษไปที่จังหวัดสุรินทร์ บุรีรัมย์ และไปที่อำเภอพิมาย จังหวัดนครราชสีมา  หลังจากนั้นได้ไปชัยภูมิ แล้วกลับมาปิดรายการที่อำเภอด่านขุนทด ที่วัดหลวง-พ่อคูณ ซึ่งหลวงพ่ออยากให้ผมนอนค้าง แต่พอดีบังเอิญคณะล้ากันมาก เพราะเนื่องจากว่า 7 วันเดินทางไปร่วม 3,500 กิโลเมตร 22 จังหวัด นอนพักค้างแรมกัน บางที่ก็นอนโรงแรม บางที่ก็นอนวัด บางที่ก็นอนหมู่บ้าน ทำให้หลายคนล้า เพราะฉะนั้นก็เลยตีรถกลับ มาถึงกรุงเทพฯ 4 ทุ่มกว่า ๆ 

 

ผ้าไหมจังหวัดสุรินทร์เป็นผ้าไหมที่มีคุณภาพ

 

ที่น่าสนใจอันหนึ่งอยากจะเล่าให้ฟังที่จังหวัดสุรินทร์ จังหวัดสุรินทร์มีการทอผ้า เป็นผ้าที่ใช้สำหรับเอเปก ผมก็เติบโตมาในโรงงานทอผ้าแต่ไม่เคยเห็นการทอผ้าที่ละเอียด โดยการใช้บุคคลถึง 4 คน คนหนึ่งอยู่ข้างล่าง อีก 2 คนอยู่ข้าง ๆ คอยจัดกี่เพื่อให้ลายและการทอนิ่ม และการทอจะทอด้านหลัง ใช้กระจกดูลายข้างล่าง ซึ่งเป็นที่มีชื่อมาก แล้วขณะนี้เขาสามารถตั้งราคาแพง ๆ ได้ เพราะว่าคุณภาพและการทอนี้พิเศษจริง ๆ  4 คนที่ร่วมกันทอวันหนึ่งได้แค่ 2 เซนติเมตร หรือ 2 นิ้วผมจำไม่ได้ เขาได้เท่านั้นเองนิดเดียว เพราะฉะนั้นเขาต้องใช้เวลานานกว่าจะทอได้ผืนหนึ่ง  ขายแพงหน่อย   ซึ่งตอนช่วงเอเปกปรากฏว่าคนชอบ     และผมก็ยังแปลกใจว่าผ้าไหมที่          ยกทองนิ่มขนาดนี้ พี่น้องชาวจังหวัดสุรินทร์ถึงแม้ว่าเขาจะจน แต่ใส่ผ้าไหมทุกคน เพราะว่าเป็นอะไรที่เหมือนกับชีวิตวัฒนธรรมของเขา ที่มาต้อนรับผมก็ใส่ผ้าไหมกัน เก่าบ้าง ใหม่บ้าง แต่เป็นผ้าไหม เพราะว่าผ้าไหมนี้จะทน เขารักษาเรื่องนี้ไว้ได้ดีทีเดียว 

 

การตรวจราชการจังหวัดบุรีรัมย์ นครราชสีมา และชัยภูมิ

 

ส่วนที่บุรีรัมย์ก็มีปัญหาเรื่องภัยแล้ง อ่างเก็บน้ำที่ใช้กันทั้งอำเภอเมืองและอำเภอใกล้เคียงนั้น  แห้งขอด  ต้องการการขุดลอก ซึ่งอันนี้เป็นสิ่งจำเป็น  พอไปที่โคราช โคราชเป็นจังหวัดใหญ่มีปัญหาหลายอย่าง เรื่องถนนมิตรภาพ เรื่องของขยะ เรื่องของน้ำประปา เรื่องของการทำอ่างเก็บน้ำเพื่อรักษาน้ำไว้ และเรื่องถนน   บางส่วน เห็นแล้วก็ต้องพัฒนากันหลายอย่าง  ไปถึงที่จังหวัดชัยภูมิ สิ่งที่น่าประทับใจอันหนึ่งที่ชัยภูมิคือการที่เขาเอาโรงงานเกี่ยวกับเรื่องของการตัดเย็บเสื้อผ้าไปไว้ที่จังหวัดชัยภูมิ ทำให้พี่น้องที่จังหวัดชัยภูมิสามารถมีงานทำอยู่กับครอบครัว ผมเรียกว่าเอาเครื่องจักรไปหาคน ดีกว่าที่เอาคนไปหาเครื่องจักร ถ้าคนมาหาเครื่องจักรคนก็ต้องทิ้งครอบครัว มาอยู่รวมกันเป็นหอพักบ้าง อาจจะมีงานทำ อาจจะมีรายได้ แต่สภาพของชีวิตของคนในครอบครัว  เหินห่างกัน และอาจจะมาเจออะไรต่ออะไรข้างหน้าอีกเยอะแยะ แต่การที่เอาเครื่องจักรไปหาคนนั้น ทำให้เขามีชีวิตครอบครัวที่ปกติ ตื่นเช้ามาทำงาน เย็นก็กลับบ้าน หุงหาอาหารสามีภรรยาลูกอยู่ด้วยกัน อบรมกัน เลี้ยงดูกันพ่อแม่ ผมคิดว่าอันนี้เป็นสิ่งที่จะต้องผลักดันต่อไปให้เครื่องจักรไปหาคน เพราะฉะนั้นถ้าเป็นไปได้ ถ้าโรงงานที่ใช้กำลังงานมากและไม่มีอันตรายต่อสิ่งแวดล้อม และเหมาะสมกับพื้นที่นั้น ผมเลยมอบให้ทางคณะกรรมการ    ส่งเสริมการลงทุนและรัฐมนตรีว่าการกระทรวงอุตสาหกรรม และรัฐมนตรีคลังด้วย ไปหาทางว่าจะทำแรงจูงใจอย่างไร แม้กระทั่งไม่ได้ภาษี แม้กระทั่งจะต้องอุดหนุนบ้าง ผมว่ายังเป็นเรื่องที่น่าทำ เพราะประชาชนมีรายได้  เมื่อประชาชนมีรายได้ มีชีวิตครอบครัวที่ดีนั่นคือสิ่งที่ดีที่สุด มีรายได้แต่มีชีวิตครอบครัวที่ล่มสลายไม่เป็นสิ่งที่พึงปรารถนา ถึงแม้จะมีรายได้ เพราะฉะนั้นถ้ามีทั้งรายได้และมีชีวิตครอบครัวที่ดีนั่นคือสิ่งที่พึงปรารถนา อันนี้คือ สิ่งที่ผมเห็นเลยอยากจะให้เขาดูเรื่องนี้กันอย่างจริงใจ เพราะผมเคยไปดูที่จังหวัดจันทบุรีตอนก่อนที่ผมจะไปเป็นรัฐบาล ที่อำเภอเขาสอยดาว มีการเอาโรงพิมพ์ เป็นโรงพิมพ์ที่มีการตัด ตัดเป็นตัวการ์ตูน เปิดมาก็เป็นเหมือนการ์ตูนเด้งขึ้นมา เป็นโรงพิมพ์ที่ใช้คนงานท้องถิ่นทำ ปรากฏว่าคนงานมีความสุข ผมไปสัมภาษณ์แต่ละคนมีความสุข พอใจกับสิ่งที่อยู่ เพราะว่ารายได้มีแรงงานขั้นต่ำ 130 กว่าบาท แล้วยังมีชีวิตครอบครัวที่ดี ผมไปเห็นมาอย่างนี้หลายที่ ที่คุณมีชัย วีระไวทยะ ไปทำที่บุรีรัมย์ ซึ่งทำมานานแล้วเป็นแบบนี้ ดีมาก เป็นสิ่งที่ต้องสนับสนุนต่อไป

 

สรุปจำนวนเรื่องร้องเรียนจากการไปตรวจราชการ

 

ผลจากการไปทัวร์ภาคอีสานกับ 3 อีกจังหวัด คือ สิงห์บุรี พิจิตร และเพชรบูรณ์ ผมได้รับเรื่องราวร้องเรียนจากประชาชนโดยตรง จากนักการเมืองท้องถิ่นก็มี จากส่วนราชการก็มี ผมได้หอบขนมากรุงเทพฯ หมด มีทั้งจดหมายน้อย จดหมายใหญ่ จดหมายเล็กทั่วไป แยกเป็น 3 กลุ่มปัญหา ปัญหาร้องทุกข์ทั่วไปของประชาชน ปัญหาความต้องการเรื่องน้ำ ปัญหาความต้องการเรื่องถนน แบ่งเป็น 3 เรื่องใหญ่ ๆ  ปัญหาร้องทุกข์ทั่วไปจะมีเรื่องความยากจน 100 เรื่อง  ไม่ได้รับความเป็นธรรม 59 เรื่อง  เรื่องอบายมุข ยาเสพติด ผู้มีอิทธิพล ทุจริตทั้งหลาย 27 เรื่อง  เรื่องเกี่ยวกับโครงการของรัฐ 57 เรื่อง  เรื่องการพิพาทระหว่างเอกชน 17 เรื่อง ขอรับการสนับสนุนโครงการและงบประมาณ 70 เรื่อง  อื่น ๆ อีก 120 เรื่อง  รวมแล้ว 450 เรื่อง  ส่วนเรื่องความต้องการน้ำนั้นมีทั้งสร้างเขื่อน เขื่อนชำรุด ซ่อมสร้างพนังเก็บกักน้ำ ฝายทำนบกั้นน้ำ ชลประทานทางท่อ ปัญหาน้ำท่วมซ้ำซาก ขุดลอกคลองบึง สูบน้ำด้วยไฟฟ้า ระบบป้องกันน้ำท่วม ขอน้ำประปา ขอขยายทางน้ำ กำจัดวัชพืช น้ำเสีย รวมแล้ว 132 เรื่อง  ส่วนเรื่องถนนเยอะหน่อย  มีทั้งขอถนนสายหลัก ขยายถนน ขยายทางหลวง และทำถนนสายรอง ถนนสายย่อย ทั้งหมด 652 โครงการ  ถ้ารวมแล้ว 1,000 กว่าเรื่อง  ผมแยกแล้วแบ่งให้เจ้าหน้าที่ไปวาง แล้วเอาผู้ชำนาญทางเทคนิคมา  สรุปคือว่าถ้าอะไรที่เป็นปัญหาต้องแก้ ก็จะแก้เลย บางอย่างแก้แล้วเสร็จเร็ว บางอย่างแก้แล้วเสร็จช้า  มีปัญหาต้องแก้  ถึงแม้ว่างบประมาณยังไม่มี ก็แก้แล้วผ่อนเงินดีกว่าผ่อนปัญหา ถ้าผ่อนปัญหาทำให้ประชาชนทุกข์ยาก สู้เรา แก้ปัญหาเลยวันนี้ แล้วเงินผ่อนเอาดีกว่า เพราะฉะนั้นคือหลักที่ผมจะให้แก้ปัญหาอย่างรวดเร็วและเร่งด่วน 

 

มอบหมายหน่วยบัญชาการทหารพัฒนาแก้ปัญหาให้กับประชาชน

 

ผมสั่งหน่วยบัญชาการทหารพัฒนาเข้าไปดำเนินการ เพราะเขามีกำลังกระจายอยู่ทุกพื้นที่ ให้เข้าไปทำ อันไหนทำได้ก่อนทำก่อน ประชาชนจะได้รับการแก้ปัญหาโดยเร็ว ที่ขณะนี้เขาเข้าไปทำทันที ผมกลับมาได้อาทิตย์หนึ่งพอดี ที่พิจิตรทางลาดยางหมายเลข 115 สามแยกทางหลวงหมายเลข 117 เทศบาลพิจิตร เขาเข้าไปเมื่อวันที่ 29 เมษายน เขาไปขุดลอกคลองห้วยน้ำก้อเมื่อวันที่ 29 เมษายน เพราะว่าคลองห้วยน้ำก้อยังลอกไม่จบ ก็จะลอกให้จบ สั่งไปและเข้าแล้ว ที่จังหวัดขอนแก่นไปขุดเจาะบ่อน้ำตื้น 2 บ่อ ที่บ้านดงบัง ตำบลดอนฉิม อำเภอแวงใหญ่ ดำเนินการเรียบร้อย สามารถใช้น้ำได้แล้ว และมีถนนลาดยาง 3 กิโลเมตร ที่อำเภอแวงใหญ่ เพราะว่าขี้ฝุ่นเยอะมาก เป็นถนนที่ประชาชนใช้สัญจรเยอะ เขาก็ทำเลยทันที  ที่จังหวัดหนองบัวลำภูก็ไปซ่อมปรับปรุงทาง 5.5 กิโลเมตร ที่บ้านนาสมนึก เข้าไปแล้ว ไปขุดลอกแหล่งน้ำอีก 2 แห่งที่บ้านกุดดู่ และบ้านนิคมศิวาลัย อำเภอโนนสัง  แล้วไปสร้างระบบประปาที่บ้านนิคมศิวาลัยด้วย  ที่จังหวัดเลยปรับปรุงบ้านอุมุง ที่อำเภอเชียงคาน ที่ผมเล่าให้ฟังเมื่อสัปดาห์ที่แล้วว่ามีเด็กหนุ่มคนหนึ่งเข้ามาขอ เพราะว่ามันเป็นเส้นทางที่ขนสินค้าเกษตรออกมา หน้าฝนขนไม่ได้เลย ถนนมันแย่ แค่ 2 กิโลเมตรครึ่ง เขาเข้าไปเลยเรียบร้อย  ไปซ่อมปรับปรุงทางที่บ้านวังเย็น อำเภอนาด้วง  บ้านนานกปิด อำเภอปากชม  ที่จังหวัดอุดรธานีไปขุดลอกหนองศรีเจริญ เริ่มเข้าไปแล้ว  ก่อสร้างถนนลาดยางจากบ้านดอนแก้ว บ้านนาดอกไม้ อำเภอเพ็ญ ไปขุดลอกคลองอีก 6 กิโลเมตร ที่อำเภอหนองหาน พรุ่งนี้เข้าแล้ว  จังหวัดกาฬสินธุ์ซ่อมทางมาตรฐาน 400 เมตร ที่บ้านเหล่าอ้อย บ้านนาเรียง รวดเร็วทันใจ เข้าไปเลย  เพราะฉะนั้นเจอปัญหาแก้เลย ผมจะเดินทางไปพบพี่น้องประชาชนอย่างนี้ต่อไปให้ครบทุกจังหวัด 

 

การช่วยเหลือผู้ประสบอัคคีภัยชุมชนสวนพลูพัฒนา

 

เรื่องสำคัญที่ผ่านคณะรัฐมนตรีเมื่อวันอังคารที่ผ่านมา คือวันอังคารที่ 27 เมษายน  ผมกลับมาประชุมที่กรุงเทพฯ เรื่องแรกคือเรื่องการช่วยเหลือผู้ประสบอัคคีภัยชุมชนสวนพลูพัฒนา  กระทรวงพัฒนาสังคมและความมั่นคงของมนุษย์รายงานเข้ามา ทุกฝ่ายเต็มใจช่วยเต็มที่ ผมให้ไปดูการใช้พื้นที่ของกรมธนารักษ์จุดนั้น ทำให้เป็นเหมือนบ้านมั่นคง เพื่อที่จะจัดที่ให้ประชาชนได้อยู่อาศัย และได้เช่าระยะยาวหลายสิบปี เพื่อที่จะได้บ้านที่อยู่อาศัยให้มั่นคงเสียที 

 

อนุมัติเงิน 4 พันกว่าล้านบาทให้กระทรวงเกษตรฯ แก้ไขปัญหาภัยแล้งและจัดการน้ำ

 

ได้เห็นชอบวงเงินให้กระทรวงเกษตรและสหกรณ์เพื่อแก้ไขปัญหาภัยแล้งและจัดการน้ำทั้งระบบไปเบื้องต้น 4 พันกว่าล้าน เพื่อแก้ไขปัญหาจัดการน้ำ 15 จังหวัดจาก 22 จังหวัดที่เราไปตรวจราชการมา เพราะฉะนั้นทุกอย่างรวดเร็ว 

 

รับทราบสถานการณ์การเกษตรในช่วงฤดูแล้ง

 

รายงานติดตามสถานการณ์ภัยธรรมชาติด้านการเกษตรในช่วงฤดูแล้ง มีการรายงานให้ทราบและกำลังแก้ไขปัญหาหลายที่ เรามีการเล่าถึงการถึงเรื่องการทำฝนหลวงด้วย  ฝนหลวงบางที่ทำไม่ได้เพราะความชื้นไม่พอ ทำแล้วฝนไม่ตก 

 

ความคืบหน้าการแก้ไขปัญหาฝุ่นละอองที่จังหวัดสระบุรี

 

เขาได้รายงานเรื่องความคืบหน้าในการแก้ไขปัญหาฝุ่นละอองบริเวณตำบลหน้าพระลาน วันที่ผมผ่านไปและเห็นฝุ่นละอองมันเยอะมาก ผมคิดว่าประชาชนเดือดร้อนแน่อย่างนี้ เป็นอันตรายต่อสุขภาพประชาชน ก็เข้าไปแก้เรียบร้อย ปรากฏว่ามีการทำเหมืองเถื่อนเยอะ  เจ้าหน้าที่ปล่อยปละละเลย ก็มีการลงโทษเจ้าหน้าที่ที่ปล่อยปละละเลยเข้าเกียร์ว่างทั้งหลาย ต่อไปนี้พวกที่เข้าเกียร์ว่างนี้ถือว่าเป็นบุคคลที่ไร้สมรรถภาพไร้ประสิทธิภาพ เพราะฉะนั้นต้องทำงาน  มาตรการตรวจสอบโรงโม่หินทุกโรงที่จังหวัดสระบุรีได้รับรายงานขึ้นมาจากกระทรวงอุตสาหกรรมที่จะเข้าไปดูมาตรการ ผมบอกว่าอย่าให้ภาคเอกชนที่ลงทุนเดือดร้อน แต่เขาต้องรักษากติกาให้เป็นไปตามหลักวิชาที่ไม่ทำความเดือดร้อนให้ประชาชนด้วยเช่นกัน เพราะฉะนั้นสิ่งที่ดีที่สุดคือการอยู่ร่วมกันอย่างไม่เบียดเบียนซึ่งกันและกัน นั่นคือสิ่งที่พึงปรารถนาที่สุด

 

จัดเก็บค่าอนุรักษ์น้ำบาดาลเพิ่มขึ้น

 

ได้มีการกำหนดค่าอนุรักษ์น้ำบาดาลในเขตจังหวัดพิจิตร น้ำบาดาลซึ่งมีกรุงเทพฯกับปริมณฑลเป็นหลัก เพราะว่าใช้น้ำบาดาลฟรี แต่ปรากฏว่าถูกกว่าน้ำประปา แต่บาดาลดินจะทรุดลงไป เพราะฉะนั้นขอเพิ่มขึ้น เพิ่มราคาขึ้น ไม่ใช่ฟรี คือเมื่อก่อนเก็บน้อยไปหน่อย เพิ่มจาก 7.50 บาท เป็น 8.50 บาท

 

เห็นชอบมาตรการภาษีเพื่อพัฒนาตลาดทุน

 

มาตรการภาษีเพื่อพัฒนาตลาดทุน กระทรวงการคลังได้เสนอมาตรการเพื่อลดภาษีตามที่ได้ออกข่าวไปแล้ว เพื่อให้ประชาชนสามารถเลือกการออมทรัพย์ ประชาชนที่มีรายได้สูง และมีเงินเดือนสูง ๆ ทั้งหลาย แทนที่จะไปออมทรัพย์ผ่านระบบธนาคารอย่างเดียวสามารถออมทรัพย์ผ่านกองทุนต่าง ๆ ที่มาลงทุนในตลาดทุน เพื่อให้ตลาดทุนเข้มแข็ง  สรุปแล้วหลักทั่วไปคือว่าไม่เอาไข่ไปไว้ในตะกร้าใบเดียว เรามีไข่หลายฟองก็พยายามจะกระจายไว้ในหลายตะกร้า เวลามีอะไรเกิดขึ้นไข่ไก่ในตะกร้าหนึ่ง ยังมีอีก 2 ตะกร้าก็ยังพอมีไข่ไว้กินอยู่ เพราะฉะนั้นคือว่าเงินออมนั้นแบ่งที่ไว้จะได้ปลอดภัยเวลามีเหตุการณ์ มีวิกฤติเกิดขึ้น  เพื่อจะทำให้ตลาดทุนเข้มแข็งด้วย แล้วทำให้เป็นทางเลือกของเงินออมด้วย

 

แนวทางการบริหารงานจัดการแรงงานต่างด้าวทั้งระบบ

 

คณะรัฐมนตรีได้เห็นชอบแนวทางการบริหารงานจัดการแรงงานต่างด้าวทั้งระบบ เพราะว่าขณะนี้มีแรงงานต่างด้าวเข้ามาอยู่ในประเทศไทยอย่างผิดกฎหมายมากมาย และปราบปรามก็ไม่ไหว เป็นช่องทางให้เจ้าหน้าที่ทุจริตก็มี แล้วทำให้ภาคเอกชนที่ต้องการจะใช้แรงงานที่คนไทยไม่ทำก็มีปัญหา เพราะฉะนั้นทำให้มันถูกต้องเสีย จะมีบัตรสมาร์ทการ์ด มีการลงทะเบียนเหมือนกับบัตรประชาชนแต่คนละประเภท คนละสี คนละรหัส แต่ว่าจะให้อยู่ได้ 1 ปีโดยไม่ถูกจับ แต่ระหว่าง 1 ปีนี้จะต้องไปหางานทำซึ่งเราจะให้โควตาการให้งานทำนั้นกับเอกชน จะทำให้มีการจัดระเบียบอย่างเรียบร้อย ไม่เช่นนั้นจะมีปัญหาเยอะ แล้วหลังจากนั้นเราจะมีระบบการเก็บภาษี และให้เข้ามาตามโควตา จะไม่เหมือนกับที่สิงคโปร์และมาเลเซียเขาใช้กัน ไม่งั้นก็ปล่อยเข้ามาทะลักเต็มไปหมด ไม่ดีเลย เป็นอันตรายหลายอย่าง

 

การเรียนรู้และพัฒนาการของเด็ก

 

เมื่อวานนี้ นายแพทย์สุรพงษ์ สืบวงศ์ลี รัฐมนตรีว่าการกระทรวงเทคโนโลยีสารสนเทศและการสื่อสาร ได้นำนักวิจัยด้านการพัฒนาเด็ก นักจิตวิทยา สื่อเพื่อการเรียนรู้ มาพบผม ฟังแล้วผมดีใจมาก คือเขาเอาผลวิจัยเรื่องการเรียนรู้และพัฒนาการของเด็ก การสร้างเชาวน์ปัญญาของเด็กมาเล่าให้ผมฟัง เขาบอกว่าการเรียนรู้ที่ถูกต้องตามผลการวิจัย เขาเรียกว่า Brain Based Learning คือการเรียนรู้โดยใช้เรื่องของพัฒนาการทางสมอง ไม่ใช่การเรียนรู้เพราะว่าเอาความรู้ยัดใส่เข้าไปในสมอง ซึ่งบางทีมันไม่เข้า ยัดเข้าไปแล้วไม่เข้า เพราะสมองไม่ได้รับการพัฒนาที่ถูกต้องถูกทาง เขาอธิบายหลายอย่างซึ่งเป็นภาษาทางเทคนิค ซึ่งผมคงไม่เสียเวลาที่นี่ สรุปแล้วมีแนวทางในการเรียนรู้เพื่อจะเรียงสมองให้ถูกต้อง เพื่อจะรับความรู้ได้ดีขึ้น ตั้งแต่เด็กวัยแรกเกิดเป็นต้นมา เขามีหนังสือคู่มืออันหนึ่งสำหรับการที่เด็ก 2-5 ขวบเรียนภาษาอังกฤษ ใช้เวลาประมาณ 6 เดือน เด็ก 2-5 ขวบสามารถจำภาษาอังกฤษได้ถึง 1 หมื่นคำ ดูน่าสนใจมาก ซึ่งเราจะไปทดลองให้ศูนย์เด็กเล็กของ อบต. ทั้งหลาย โดยรัฐบาลจะพิมพ์ตำราให้ จะซื้อลิขสิทธิ์มาแล้วพิมพ์ให้ เพื่อจะให้เด็กเล็กตั้งแต่บ้านนอกเรียนภาษาอังกฤษเลย ภาษาไทยต้องเรียนแน่นอน แต่นี่คือภาษาอังกฤษ  ผมว่าดูแล้วมันจะนำไปสู่การปรับปรุงเปลี่ยนแปลงระบบการเรียนการสอนครั้งใหญ่  ซึ่งตอนที่ผมไปเรียนอยู่อเมริกา ผมไปซื้อของมาใช้ ผมก็ทึ่งมาก จะมีคู่มือให้เวลาซื้อของมา คู่มือนี้ละเอียดมาก คนโง่หน่อยก็ทำได้ เพราะว่ามันมีคนฉลาดทำคู่มือให้คนที่โง่ ๆ สามารถทำอะไรก็ได้ และในที่สุดก็หายโง่ เพราะฉะนั้นคู่มืออย่างง่ายอย่างนี้มันต้องหาคนที่เก่ง ๆ มาช่วยกันสร้างคู่มือ เพื่อจะทำให้คนได้มีพัฒนาการ สร้างทักษะ สร้างการพัฒนาสมองต่าง ๆ ฟังแล้วผมเลยมอบให้เขาไปทำวิจัยต่อ แล้วไปเสนอแนวทางแล้วมาสรุปให้ผมถึงเรื่องของการพัฒนาเด็กเล็กอย่างไร อันนี้น่าสนใจ

 

ยุทธศาสตร์การพัฒนาความเป็นเลิศของสินค้าและบริการสุขภาพ

 

เมื่อวานนี้ได้ประชุมหารือร่วมกับภาคเอกชนเรื่องยุทธศาสตร์การพัฒนาความเป็นเลิศของสินค้าและบริการสุขภาพ อยากให้ไทยเราเป็นศูนย์การแพทย์ของแถบนี้ อยากจะให้มีการส่งเสริมเรื่องของการใช้สมุนไพรทางด้านบริการ ทางด้านสาธารณสุข พูดกันถึงเรื่องการพัฒนาบุคลากร การแก้ไขกฎระเบียบกติกาเยอะแยะ ซึ่งจะเป็นแนวทางที่อยู่ในแนวทางที่รัฐบาลทำอยู่แล้ว ก็รับฟังจากเอกชนแล้วจะมาพัฒนาต่อ ปรับปรุงต่อ

 

ขอความร่วมมืออนุรักษ์เกาะช้างให้เป็นแหล่งท่องเที่ยวที่ดี

 

วันพุธที่ผ่านมาผมได้ประชุมคณะกรรมการบริหารการพัฒนาพื้นที่เพื่อการท่องเที่ยวอย่างยั่งยืน  ซึ่งวันพรุ่งนี้ผมจะไปที่เกาะช้าง จังหวัดตราด และไปที่จังหวัดจันทบุรี ไปดูความคืบหน้าของการพัฒนาการ     ท่องเที่ยวบนเกาะช้างด้วย และพื้นที่เชื่อมโยงของจังหวัดตราด ซึ่งยังมีปัญหาที่จะต้องแก้อีกเยอะ เป็นสิ่งที่เราต้องพัฒนารักษาแหล่งท่องเที่ยวของเรา อนุรักษ์ให้สามารถใช้เป็นแหล่งท่องเที่ยวที่ดีได้ ทั้งนี้ทั้งนั้นพี่น้องประชาชน จะต้องช่วยกัน อย่าเห็นแก่ตัว ต้องเสียสละ และต้องคิดว่าจะรักษามันไว้นาน ๆ อย่างไร ชั่วลูกชั่วหลาน

3 เดือนแรกไทยเกินดุล 505 ล้านเหรียญสหรัฐฯ

 

ตัวเลขทางเศรษฐกิจทั่วไปค่อนข้างดี การส่งออกของไทยช่วง 3 เดือนมีมูลค่าสูงมากถึง 22,400 ล้านเหรียญสหรัฐฯ เพิ่มจากปีที่แล้วประมาณ 20%  ถือว่าเป็นการเพิ่มของไตรมาสที่หนึ่ง การส่งออกเพิ่มร่วม 20%  แต่ว่าเดือนมีนาคมนั้นเรามาขาดดุลการค้าเสีย 260 กว่าล้านเหรียญสหรัฐฯ  ปรากฏว่าเป็นสินค้าทุน สินค้าด้าน    น้ำมัน แต่รวมกันแล้ว 3 เดือนแรกเรายังเกินดุลอยู่ 505 ล้านเหรียญสหรัฐฯ  แต่ว่าเป็นสัญญาณที่เราต้องเร่งผลิตเพื่อทดแทนการนำเข้าให้มาก เพื่อจะได้ไม่ขาดดุล

 

มั่นใจเศรษฐกิจของประเทศเติบโต 8%

 

ทางมูดี้ส์รายงานวิเคราะห์ความน่าเชื่อถือของประเทศไทย เขายอมรับว่าวันนี้เศรษฐกิจไทยมั่นคงแข็งแรงมาก มีเสถียรภาพมาก แล้วเรื่องไข้หวัดนกมีผลกระทบต่ออัตราการเจริญเติบโตน้อยมาก ยังคิดว่าต้องพยายามให้สถานการณ์ภาคใต้สงบให้เร็วที่สุด เพื่อจะได้ไม่กระทบเรื่องของการท่องเที่ยว  สิ่งที่เราพยายามจะมุ่งเน้นเรื่องการเพิ่มขีดความสามารถในการแข่งขันยังเป็นประโยชน์ในการดึงดูดการลงทุนจากต่างประเทศ ซึ่งการ ลงทุนจากต่างประเทศค่อนข้างจะเติบโตอย่างต่อเนื่อง การลงทุนในทางผลิต ไม่ใช่ลงทุนในเรื่องของเงินที่เขาไปออกอย่างรวดเร็ว ไม่ใช่อย่างนั้น ส่วนทางเอดีบีคาดว่าแนวโน้มทางเศรษฐกิจเติบโตสูงถึง 6.8 ของเอเชีย  ของไทยน่าจะ 7.2   แต่ผมค่อนข้างจะมั่นใจว่าปีนี้เราน่าจะโตได้ที่ 8%

 

กำชับให้ผู้ว่าราชการจังหวัดทุกจังหวัดรณรงค์ล้างตลาดสด

 

ผมอยากจะฝากผู้ว่าราชการจังหวัดทุกจังหวัดช่วยดูแลเรื่องของการล้างตลาดหน่อย เพราะว่าในเขตที่ขององค์กรปกครองท้องถิ่นนั้น คณะรัฐมนตรีได้มีมติเพื่อให้ทางท้องถิ่นต่าง ๆ ได้ช่วยกันดูแลเรื่องของการล้างตลาดเพื่อให้เกิดอาหารปลอดภัยทั้งระบบ ตั้งแต่กรุงเทพฯถึงระดับตำบล เพราะว่าช่วงเวลาที่ผ่านมาเราได้เฝ้าระวังความปลอดภัยด้านอาหาร โดยเฉพาะกลุ่มอาหารสดที่จำหน่ายในตลาดสดทั่วประเทศ ปรากฏว่าอาหาร     ปนเปื้อนลดลงมาก แต่ขณะที่ปัญหาโรคอุจจาระร่วงที่ปนเปื้อนกับอาหารและน้ำในช่วงหน้าร้อนกลับเพิ่มขึ้น เราพบผู้ป่วยโรคอุจจาระร่วงอย่างแรง 800 กว่าราย เสียชีวิตไป 4 ราย ในกรุงเทพมหานครอย่างเดียวป่วย 216 ราย   เสียชีวิตไป 2 ราย  สาเหตุเนื่องจากอาหารและน้ำไม่สะอาด จากที่เก็บตัวอย่างเนื้อสัตว์ อาหารทะเล ผักสด ในตลาดสดและรถเร่ ตรวจวิเคราะห์โดยกรมวิทยาศาสตร์การแพทย์ 125 ตัวอย่างพบเชื้อโรคปนเปื้อนถึง 64% โดยเนื้อสัตว์พบเชื้อโรคอุจจาระร่วงอย่างแรงสูงสุดถึง 91% จาก 64 ตัวอย่าง พบ 42 ตัวอย่าง  อาหารทะเลพบ 65%  จาก 54    ตัวอย่าง พบ 35 ตัวอย่าง  เพราะฉะนั้นอยากจะขอร้องให้ผู้ว่าราชการจังหวัดทุกจังหวัด รวมทั้งกรุงเทพมหานคร ได้ช่วยกันสอดส่องดูแล กำชับให้องค์กรปกครองส่วนท้องถิ่นในเขตพื้นที่ที่รับผิดชอบออกระเบียบข้อบัญญัติใน

การล้างตลาดทุกสัปดาห์  สัปดาห์ละ 1 วัน โดยจะกำหนดให้เป็นวันใดก็ได้ภายใน 7 วันนี้ หากตลาดใดไม่ให้ความร่วมมือก็ขอให้ใช้มาตรการทางกฎหมายตามพระราชบัญญัติสาธารณสุข พ.ศ. 2535  และรณรงค์ให้ประชาชนร่วมกันไม่ซื้อ ไม่สนับสนุนตลาดที่ไม่สะอาด เพราะฉะนั้นเพื่อเตือนสุขภาพของประชาชนเอง

 

ขอความร่วมมือในการประหยัดน้ำมัน

 

วันนี้สถานการณ์น้ำมัน น้ำมันราคาแพงขึ้นเพราะว่าเหตุการณ์ของโลกไม่ดี เพราะฉะนั้นขอให้ช่วยกันประหยัดน้ำมันหน่อย ถ้าท่านประหยัดน้ำมันลดลง เราก็ไม่ต้องขยายเพดานที่เราไปสลับสกุลไว้ แต่ถ้าหากว่าการใช้น้ำมันยังไม่ประหยัดขึ้นก็อาจจะต้องขยายเพดานบ้าง โดยเฉพาะเบนซิน

 

จะแก้ปัญหาหนี้นอกระบบให้หมดไปภายใน 3 เดือน

 

มีเรื่องปัญหาความยากจน ขณะนี้อนุกรรมการฝ่ายแก้ไขปัญหาหนี้สินของภาคประชาชนได้สรุปมาให้ผมฟังเมื่อ 2 วันก่อนนี้ สรุปคือว่าเกี่ยวกับเรื่องหนี้มีคนมาลงทะเบียน 5 ล้านราย เป็นหนี้นอกระบบ 5 แสนกว่าราย หนี้ในระบบ 3,200,000 กว่าราย หนี้ที่ปนกันทั้งในระบบและนอกระบบ 1,200,000 ราย  เบ็ดเสร็จแล้ว   ลูกหนี้นอกระบบที่ต้องแก้ปัญหามีทั้งหมด 1,760,000 กว่าราย เป็นเงิน 136,750 ล้านบาท  หนี้ในระบบมีอยู่ 556,000 ล้านบาท  รวมแล้วทั้งในระบบและนอกระบบมี 693,000 ล้านบาท  แต่เป็นนอกระบบเสีย 136,750 ล้านบาท  น่าสนใจหนี้นอกระบบนี้เป็นหนี้ไม่ถึง 100,000 บาท  ถึง 1,480,000 ราย  เป็นมูลหนี้ 47,000 ล้านบาท  อันนี้ไม่มาก แก้ไม่ยาก  ส่วนหนี้เกิน 100,000 บาท ไม่ถึง 200,000 บาท มีประมาณ 100,000 ราย  มูลหนี้ประมาณ 30,000 ล้านบาทโดยประมาณ เบ็ดเสร็จแล้วหนี้ต่ำกว่า 200,000 บาท มีประมาณ 70,000-80,000 กว่าล้านบาท  ประชาชนเกี่ยวข้องประมาณ 1,600,000 คน  นี่คือกลุ่มเป้าหมายที่จะจัดการแก้ไขด่วน คิดว่าภายใน 3 เดือนก็      แก้หมดส่วนนี้  หลักการคือมาทำให้หนี้นอกระบบเป็นหนี้ในระบบเสีย เพื่อให้ดอกเบี้ยถูกลง และจัดการผ่อนชำระระยะยาวที่พึงจะทำได้ และที่สำคัญคือการฟื้นฟูอาชีพ เพิ่มพูนรายได้ให้กับบุคคลเหล่านี้เพื่อให้เขายืนบนลำแข้งตัวเองได้ เหมือนคล้าย ๆ กับที่เราฟื้นฟูเกษตรกรหลังพักชำระหนี้ตอนนั้น  ตอนนี้เราก็จะฟื้นฟูอาชีพและรายได้ให้กับบุคคลซึ่งเป็นปัญหาเรื่องหนี้นอกระบบ เพื่อให้ยืนบนลำแข้งของตนเองได้  อันนี้เป็นเรื่องที่จะเล่าให้ฟัง

 

แสดงความยินดีที่ข้าราชการได้รับเงินเดือนใหม่ ขอให้ใช้จ่ายอย่างประหยัด

 

สุดท้ายขอแสดงความยินดีกับข้าราชการทุกท่าน จำนวน 1,700,000 คน ที่ได้รับเงินเดือนเพิ่ม ซึ่งความจริงแล้วควรจะได้รับเมื่อวานนี้ แต่ปรากฏว่าหลายหน่วยงานยังทำบัญชีเรื่องเงินเดือนมาไม่ทัน มีเพียง 29 หน่วยงานเท่านั้นเองที่ทำเสร็จและรับอัตราเงินเดือนใหม่ไปแล้ว แต่ที่เหลือยังไม่ได้ส่งมาเลย    เพราะฉะนั้นขอให้ท่านอธิบดีทั้งหลายได้เร่งให้หน่วยงานของท่านส่งบัญชีเงินเดือนใหม่มาเพื่อจะได้ตกเบิกได้เร็วที่สุด เมื่อส่งมาแล้วกรมบัญชีกลางพร้อมตรวจอนุมัติฎีกาได้ภายใน 3 วันทำการเท่านั้นเอง  เพราะฉะนั้นขอเร่งหน่อยเพื่อที่อัตราเงินเดือนใหม่จะได้รับอย่างทั่วหน้า ส่วนผู้ที่รับเบี้ยหวัดบำนาญจะได้รับเงิน ชคบ. เพิ่มขึ้นอีกร้อยละ 3 ของจำนวน  เบี้ยหวัดบำนาญที่ได้รับ ขอให้วางแผนการใช้จ่ายอย่างเหมาะสมด้วย เพราะว่าไม่ใช่ว่าได้เงินเดือนแล้วเอาไปใช้จ่ายฟุ่มเฟือย ขอให้ช่วยกันสร้างชีวิตที่มั่นคง โดยเฉพาะอย่างยิ่งการมองอนาคตของลูกหลานของครอบครัวที่     อบอุ่นและมีความสุข วันนี้ขอรบกวนพี่น้องประชาชนแค่นี้ขอบคุณครับ สวัสดี

 

 

------------------------------------

 
สุรเดช ถอดเทป/พิมพ์

วลัยมนตร์/พูนสุข ตรวจ