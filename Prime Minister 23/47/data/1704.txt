คำกล่าวของพันตำรวจโท ทักษิณ  ชินวัตร  นายกรัฐมนตรี

ในรายการ “นายกฯ ทักษิณคุยกับประชาชน”

ทางคลื่นเอฟ.เอ็ม. 92.5  สถานีวิทยุกระจายเสียงแห่งประเทศไทย

เวลา 08.00 น.  วันเสาร์ที่ 17 เมษายน 2547

 

สวัสดีครับพี่น้องประชาชนที่เคารพรักครับ

                    สงกรานต์เพิ่งผ่านพ้นไป หลายท่านคงได้กลับมาทำงานเมื่อวานนี้   บางท่านอาจจะยังติดพันอยู่ในวันเสาร์-อาทิตย์นี้  สิ่งที่ห่วงมากคืออุบัติเหตุ  ที่ผ่านมาตั้งแต่วันศุกร์ที่  9 เมษายน มีการออกเดินทางไปเที่ยวต่างจังหวัด จนถึงวันศุกร์ที่  16 เมษายนตอนเย็น  อุบัติเหตุถือว่าน้อยกว่าที่ควรจะเป็นถ้าเปรียบเทียบกับสถิติที่ผ่านมาระหว่างวันที่ 9-16 เมษายนเสียชีวิตไปแล้ว 532 คน  บาดเจ็บ  31,509 คน  หนักนะครับถึงแม้ว่าดีขึ้นแต่ยังเยอะมากซึ่งไม่ควรจะมากขนาดนี้   ผมไม่ค่อยสบายใจ   แต่ต้องขอบคุณในความร่วมมือของเจ้าหน้าที่  พี่น้องประชาชน       ผู้ใช้รถใช้ถนนที่ได้ใช้ความระมัดระวังกันมาก   แต่ยังไม่ค่อยสบายใจตัวเลขการตายถึงแม้ว่าจะน้อยลงกว่าสถิติเดิมยังมีเสาร์-อาทิตย์นี้บางคนอาจจะไปเที่ยวใกล้ ๆ หรือบางคนอาจจะเพิ่งเดินทางกลับ ขอพึงใช้ความระมัดระวังเป็นพิเศษ 

 
ต้องสร้างนิสัยให้เกิดความระมัดระวังในการใช้รถใช้ถนนและรักษากฎจราจร

อากาศร้อนปกติจะง่วงง่ายเพราะความร้อน  อากาศข้างนอกร้อนข้างในมีแอร์รถยนต์  จะง่วง  เพราะฉะนั้น ระวังเรื่องความเพลียความง่วงนอน คราวนี้อุบัติเหตุที่เสียชีวิตหลับในมีมาก แล้วเรื่องเมา ขอให้พึงระมัดระวังเป็นพิเศษเพราะความสูญเสียของประเทศวันนี้เรื่องของอุบัติเหตุตาย 500 กว่าคน  บาดเจ็บ  30,000 กว่าคน  บางคนอาจจะสาหัส   บางคนอาจจะต้องถึงทุพพลภาพ  เป็นทั้งความทุกข์ทรมานของตัวเอง  เป็นภาระของผู้ที่ต้องเลี้ยงดูดูแลอีกต่างหาก ซึ่งผมเป็นห่วงนะครับ  เหมือนกับมีภาวะสงครามตายทีหลายร้อยคนบาดเจ็บเป็นหมื่น ๆ  ผมคิดว่าเป็นภาวะความสนุกสนานของเรา   แต่เสียหายขนาดนี้ไม่ค่อยสบายใจ   ต้องขอขอบคุณกรรมการที่ได้ร่วมมือกันทำเรื่องนี้มาอย่างเต็มที่  แต่คงจะทำวูบวาบเฉพาะมีฤดูกาลไม่ได้   คงต้องสร้างเป็นนิสัยถึงความระมัดระวังในการใช้รถใช้ถนนใช้กฎจราจรการปฏิบัติทุกอย่างให้เป็นอัตโนมัติเคร่งครัด เพื่อที่จะได้ให้เป็นนิสัยเลย จะได้มีความปลอดภัยยิ่งขึ้น เพราะวันนี้อัตราการเกิดของประชากรเราน้อยกว่าดัชนีที่ควรจะเป็น ฉะนั้นถ้ามีการบาดเจ็บมีการตายในทุกฤดูกาลของการหยุดระยะยาวอย่างนี้เรื่อยๆ ประชากรเราจะลดลงจะไม่เพิ่มขึ้น ขอฝากพี่น้องประชาชนทุกท่านได้พึงระมัดระวังการใช้รถใช้ถนน โดยเฉพาะเวลาหน้าเทศกาล  เมากันจริงๆ เมากันมาก เมาเพราะแค่สนุกสนานไม่เป็นไร แต่นี่เมามากไปจนไม่สามารถควบคุมตัวเองได้ ขอฝากทุก ๆ ฝ่ายที่เกี่ยวข้องด้วยความห่วงใยจริงๆ

 
โครงการวิจัยเครื่องตรวจหาวัตถุระเบิดและยาเสพติดด้วยอนุภาคนิวตรอนความเร็วสูง

เมื่อวันเสาร์-อาทิตย์ที่ผ่านมา (10-11 เม.ย.) หลังจากที่ผมได้พูดวิทยุกับพี่น้องแล้ว ผมเดินทางไปเชียงใหม่  ไปตรวจเยี่ยมโครงการวิจัยเครื่องตรวจหาวัตถุระเบิดและยาเสพติดด้วยอนุภาคนิวตรอนความเร็วสูง          ที่ภาควิชาฟิสิกส์ คณะวิทยาศาสตร์ มหาวิทยาลัยเชียงใหม่ ศูนย์วิจัยนิวตรอนพลังงานสูงเป็นศูนย์วิจัยทางด้านฟิสิกส์นิวเคลียร์ชั้นนำของประเทศ มีความสำเร็จสูงในด้านวิทยาศาสตร์และเทคโนโลยีระดับนานาชาติ และยังมีบทบาทในการพัฒนาบุคลากรด้านฟิสิกส์นิวเคลียร์ ผลิตบุคลากรในระดับปริญญาตรี โทและเอก  มีศาสตราจารย์           ดร.ถิรพัฒน์ วิลัยทอง เป็นผู้อำนวยการศูนย์วิจัยนิวตรอนพลังงานสูง ผมแวะไปดู ผมประทับใจครับ เขาได้คิดค้น      เครื่องมือมาใช้เองตามประสาของงบประมาณน้อย ได้อุปกรณ์บางส่วนที่โรงพยาบาลเลิกใช้บ้าง มหาวิทยาลัยต่างประเทศที่เคยไปร่ำไปเรียนมาเขาให้มาบ้างและเอามาต่อมาทำเพิ่ม  ทำวิจัยหลายอย่างก้าวหน้า   ผมไปดูแล้วผมชอบจึงบอกว่าผมขอท้าทายหน่อยเถอะทำต่อให้จบแล้วไปจดสิทธิบัตร จดสิทธิบัตรแบบที่จะมีกองทุนให้ ไปจดแล้วผลิตต่อ ผลิตเพื่อใช้งาน คือขั้นตอนเป็นอย่างนี้ครับ  Science  คือความรู้ทางวิทยาศาสตร์   คืออยู่ในห้อง Lab แล้วเอามาใช้งานเรียกเป็นเทคโนโลยี  จากเทคโนโลยีเอาไปใช้งานทางด้านธุรกิจหรืออุตสาหกรรมขึ้นมา 3 ขั้นตอนนี้ต้อง     ทำให้ถึงขั้นที่ 3   อาจารย์ทั้งหลายมีภารกิจมากทั้งจะต้องสอนหนังสือต้องวิจัย  เพราะฉะนั้นทำได้ถึงจุดหนึ่ง ผมบอกว่าในเมื่อความรู้ความคิดค้นต่างๆ มีได้มากขนาดนี้ต้องทำต่อ  

 
รัฐบาลพร้อมสนับสนุนการทำวิจัยของมหาวิทยาลัยที่เป็นการคิดค้นความก้าวหน้าทางวิทยาศาสตร์

ตัวนิวตรอนพลังงานสูงตรงนี้เขาใช้สำหรับการฆ่าเชื้อในผักผลไม้เวลาส่งไปต่างประเทศคือ Electron Beam  ที่สหรัฐอเมริกาตอนนี้กำลังฮิต เพราะไปฆ่าเชื้อทำให้แมลงอะไรต่างๆ ที่อยู่ในผักผลไม้เป็นหมันไม่สามารถจะแพร่พันธุ์แพร่เชื้ออะไรได้เลย  เขาจึงยอมรับให้ผลไม้ที่ผ่านกรรมวิธีทางด้าน Electron Beam เข้าไปในสหรัฐอเมริกาได้   อันนี้ของเราได้คิดค้นไปมาก เรื่องนาโนเทคโนโลยีก็ไปได้ไกลมาก และไปร่วมกับคณะชีววิทยา คิดค้นเกี่ยวกับเรื่องของอาหาร การบังคับให้กลายพันธุ์ได้เร็วขึ้น เพื่อให้ดอกไม้มีสีสันที่เปลี่ยนไป  ทำได้หลายอย่างเหลือเกิน  ผมจึงบอกว่าผมขอท้าทาย ๆ ความสามารถส่งเสริมเลย โดยเฉพาะเครื่องตรวจหาวัตถุระเบิดและสาร    เสพติดถ้าสามารถทำสำเร็จ ผมจะเอาไปติดตั้งที่สนามบินสุวรรณภูมิ  และจะเขียนไว้ด้วยว่านี่คือผลงานของ             นักวิทยาศาสตร์ไทย ผมสนับสนุนและพร้อมที่จะลงทุนเครื่องไม้เครื่องมือให้ ถ้าหากว่าสามารถมีทีมที่จะทำกัน      ต่อไป เรื่องนี้เป็นของมหาวิทยาลัยเชียงใหม่ ซึ่งผมสนับสนุนบอกเขาไปทำเต็มที่นะครับ มหาวิทยาลัยอื่นถ้ามี     โครงการประเภทนี้ ประเภทที่เป็นการคิดค้นทางความก้าวหน้าทางวิทยาศาสตร์ต่างๆ และอยากให้ผมไปดูเพื่อให้ส่งเสริมขอให้บอกผมมาแล้วผมจะไป อยากส่งเสริมให้อาจารย์มหาวิทยาลัยทั้งหลายที่ไปร่ำไปเรียนมาได้ใช้ความรู้เพื่อเป็นประโยชน์ต่อการพัฒนาประเทศให้มากๆ

 

 

ให้ อบต.ร่วมกับภาครัฐภาคประชาชนช่วยกันแก้ไขปัญหาความยากจนของเชียงใหม่

วันอาทิตย์ (11 เม.ย.)   ผมไปเปิดสัมมนาทางวิชาการประจำปี 2547 และไปปาฐกถาเรื่อง “แนวทางการแก้ไขปัญหาความยากจนของจังหวัดเชียงใหม่ภายใต้ยุทธศาสตร์การพัฒนาองค์การบริหารส่วนตำบล เพื่อแก้ไขปัญหาความยากจนของประเทศ” ของสมาคมองค์การบริหารส่วนตำบล (อบต.) จังหวัดเชียงใหม่ สรุปแล้ว อบต.       ที่เชียงใหม่ตั้งเป็นสมาคมขึ้นมา แล้วผู้ว่าราชการจังหวัดจัดประชุมปีละครั้ง ปีนี้ให้ผมไปพูดเพื่อจะให้บทบาทของ อบต.มาร่วมกับภาครัฐภาคประชาชนมาช่วยกันแก้ปัญหาความยากจนของจังหวัดเชียงใหม่ ซึ่งผมวางแนวทางให้เขามาร่วมกันทำงาน โดยเฉพาะอย่างยิ่งเกี่ยวกับเรื่องการสำรวจเรื่องที่ดินทำกิน เรื่องหนี้สิน และเรื่องการเพิ่มพูนรายได้ เพื่อให้เขาสามารถที่จะมีรายได้ที่ดีขึ้นพ้นจากความยากจน

 

เปิดเส้นทางท่องเที่ยวเชิงอนุรักษ์เชื่อมจังหวัดเชียงใหม่และลำปาง    

แล้วบ่ายวันอาทิตย์นั้นผมไปเปิดเส้นทางท่องเที่ยวเชิงอนุรักษ์เชื่อมจังหวัดเชียงใหม่และลำปาง    เดิมถนนนี้ 10 กว่ากิโลเมตรใช้เวลาเดินทาง 4 ชั่วโมง เพราะเป็นเขา ทางแคบ และมีโขดหิน   เป็นเส้นทางผ่านอุทยาน 2 แห่ง เป็นอุทยานแห่งชาติแจ้ซ้อนอยู่เขตอำเภอเมืองปาน จังหวัดลำปาง เชื่อมกับบ้านแม่กำปอง ตำบล    ห้วยแก้ว กิ่งอำภอแม่ออน กิ่งอำเภอแม่ออนเดิมคืออำเภอสันกำแพง   ตอนผมเด็กๆ ผมเคยขี่จักรยานไปเที่ยว  ผมให้หน่วยบัญชาการทหารพัฒนาไปปรับปรุงใช้เวลา 360 วัน ใช้งบไป 50 กว่าล้านบาท  ระยะทาง 19  กิโลเมตร                              สวยมากครับ เป็นเขาสูงไม่ถึงกับชันมากแต่สูง รถตู้ถ้าบรรทุกหนักขึ้นไม่ค่อยไหว ต้องใช้พวกโฟร์วีล เพราะว่าความชันของภูเขา แล้วมีน้ำตก มีโฮมสเตย์มีที่พักผ่อนเป็นรีสอร์ทอยู่กับชาวบ้าน เสียงจักจั่นร้องตลอดเวลา กลางวันแดดออกก็ร้องเพราะเสนาะหูครับ   ผมไปแล้วมีความรู้สึกอยากพักผ่อนอยากอยู่ที่นั่นสักคืนสองคืน แต่คงไม่มีเวลา  ได้พบกับชาวบ้านครับ  เด็กตัวเล็กๆ แก้มสีชมพูทั้งผู้หญิงผู้ชาย  เพราะเนื่องจากว่าอากาศเย็นอยู่ที่เขาสูง แต่วันนั้นหน้าร้อนคงไม่เย็นมาก ก็ให้รู้ว่าอากาศข้างบนดีมาก ชาวบ้านพอใจกันมาก การก่อสร้างเราก่อสร้างเชิงอนุรักษ์ กระทรวงทรัพยากรธรรมชาติสิ่งแวดล้อมได้ออกกติกาว่า ถ้าสร้างต้องสร้างอย่างนี้เพื่อไม่ให้กระทบกระเทือนต่อสิ่งแวดล้อม  มีความสวยงาม  ขอเชิญชวนถ้าใครไปสันกำแพงไปเชียงใหม่ลองไปเที่ยวดู

 
ไทยและมาเลเซียกำลังจะเข้าสู่บริบทใหม่ของความร่วมมือที่ใกล้ชิดกันมากขึ้น

วันจันทร์ (12 เม.ย.) ผมกลับมากรุงเทพฯ มาทำงานตามปกติ ตอนเช้าไปประเทศมาเลเซีย เพื่อไปพบกับนายกรัฐมนตรีอับดุลลาห์  อาหมัด  บาดาวี ซึ่งเคยเป็นรัฐมนตรีว่าการกระทรวงการต่างประเทศพร้อมกับผมในช่วงนั้น เขาเป็นนายกรัฐมนตรีหลังจากที่ชนะเลือกตั้งถล่มทลาย   ผมไปพบกับเขาบอกกะทันหันเขาก็เต็มใจและ ยังอุตส่าห์มาเลี้ยงอาหาร  เสร็จแล้วมาส่งผมถึงเครื่องบิน ยืนรอจนเครื่องบินออก คือด้วยความมีไมตรีต่อกัน       ความสัมพันธ์ระหว่างประเทศดีมาก ความสัมพันธ์ส่วนตัวดีมาก ได้พูดคุยกันถึงความร่วมมือโดยเฉพาะเรื่อง       ชายแดนโดยตรง คือความร่วมมือในเรื่องของการมียุทธศาสตร์ร่วมกันในการพัฒนาจังหวัดชายแดนของเราทั้งสองประเทศเพื่อให้เกิดการพัฒนา เพราะว่าความเหลื่อมล้ำการพัฒนาในฝั่งไทยต่อมาเลเซียมีมาก ทำให้ประชาชนยากจน และต้องอาศัยข้ามแดนไปทำงานอยู่ในมาเลเซียจำนวนมาก รายได้ก็ไม่ได้ดีมากมาย แต่ที่บ้านเราไม่มีงานให้เขาทำ เพราะเขาไม่ได้จบการศึกษาสายสามัญไปจบทางด้านของโรงเรียนปอเนาะบ้างหรือไม่ได้เรียนหนังสือบ้าง การทำงานไม่ค่อยมีงานให้ทำเพราะการลงทุนน้อย ยิ่งมีปัญหาเรื่องความปลอดภัย คนลงทุนก็ไม่มี จึงทำให้เขาลำบากกัน เราจึงมีข้อตกลงร่วมกันว่าจะวางยุทธศาสตร์ในการพัฒนาสองฝั่ง โดยเฉพาะอย่างยิ่งตามด่านตามชายแดนต่างๆ และเราจะพัฒนาในส่วนของเราเองต่างหากอีก    โดยเฉพาะอย่างยิ่งโครงการที่เป็นสามเหลี่ยมเศรษฐกิจ    อินโดนีเซีย มาเลเซีย ประเทศไทยนั้น เราจะเริ่มในส่วนของมาเลเซียและประเทศไทยก่อน นอกจากนั้นได้ตกลงกันว่าเราจะมีสายตรวจร่วม มีการลาดตระเวนร่วมระหว่างไทยกับมาเลเซียตามชายแดนต่างๆ เพื่อป้องกันไม่ให้ใครทำอะไรไม่ดี และตกลงกันว่าเราจะส่งตัวผู้ร้ายข้ามแดนให้กันและกัน ถ้าคนกระทำความผิดอาญาในฝั่งมาเลเซียข้ามมาอยู่ในไทยเราจะจับส่ง  ถ้าคนกระทำความผิดอาญาในฝั่งไทยแล้วข้ามไปมาเลเซีย   เขาจะจับส่ง   ผมได้ให้รายชื่อบุคคลที่มีหมายจับฝั่งไทยให้เขาไปดูว่ากลุ่มที่มีหมายจับนั้นมีประวัติไม่ดีอย่างไรทำความผิดที่ไหน  เขาจะร่วมมือกับเรา  เต็มที่  อันนี้เป็นสัญญาณที่ชัดเจนว่าความร่วมมือระหว่างไทย-มาเลเซียกำลังจะเข้าสู่บริบทใหม่ที่จะมีความร่วมมือกันอย่างใกล้ชิดมีความสัมพันธ์กันรวดเร็วขึ้น      

 
ปิดโครงการผ้าป่าช่วยชาติของหลวงตามหาบัว ญาณสัมปันโน

ผมกลับมาตอนบ่ายมารอรับเสด็จฯ สมเด็จพระนางเจ้าฯ พระบรมราชินีนาถ เสด็จฯ ไปเป็นองค์ประธานในพิธีปิดโครงการผ้าป่าช่วยชาติของพระธรรมวิสุทธิมงคลหรือหลวงตามหาบัว ญาณสัมปันโน ที่อาคารใหม่  สวนอัมพร ซึ่งได้รับพระมหากรุณาธิคุณเป็นอย่างยิ่ง สมเด็จพระเจ้าลูกเธอ เจ้าฟ้าจุฬาภรณวลัยลักษณ์ อัครราชกุมารี เสด็จฯ  ด้วย  เป็นการมอบทองและเงินดอลลาร์ให้แก่คลังหลวงเป็นครั้งที่ 12 แล้วปิดรับบริจาค มอบมาแล้ว 11 ครั้ง รวมครั้งที่ 12 แล้วหลวงตามอบทองคำบริสุทธิ์อันเกิดจากศรัทธาของพี่น้องประชาชนทั่วประเทศ เป็นเวลา         6 ปี ตั้งแต่มีวิกฤติเศรษฐกิจเป็นต้นมา รวมทั้งหมด 10 ตัน กับอีก 300 กว่ากิโลกรัม และเงินดอลลาร์ 10 ล้านเหรียญสหรัฐ   ถ้ารวมเป็นเงินบาทแล้วประมาณ 5,800 ล้านบาท   พระองค์หนึ่งด้วยศรัทธาและความมุ่งมั่นของพระท่านและประชาชนที่ศรัทธาและรักชาติห่วงชาติบ้านเมืองในยามวิกฤติ  ปรากฏว่าได้รับการบริจาคมากถึง 5,800 ล้านบาท  ถือว่าเหลือเชื่อนะครับว่า พระองค์หนึ่งพร้อมกับศรัทธาประชาชนในช่วงวิกฤติแล้วมีการบริจาคเงินเข้าคลังหลวงถึง 5,800 ล้านบาท ในนามของรัฐบาลถือว่าเป็นคุณูปการที่ต้องนมัสการขอบคุณหลวงตาด้วยและบรรดา      ศิษยานุศิษย์ทั้งหลายที่ได้ช่วยกันรณรงค์ บัดนี้คลังประเทศอยู่ในภาวะที่แข็งแรงมากแล้ว หลวงตาจึงปิดโครงการ    ผ้าป่าช่วยชาติไปเรียบร้อยแล้ว 

 
ร่วมเล่นน้ำสงกรานต์กับพี่น้องชาวเชียงใหม่

จากนั้นผมเดินทางกลับไปเชียงใหม่อีกครั้งหนึ่ง ไปสงกรานต์ที่เชียงใหม่ครับ วันที่ 13 เมษายน   ผมอยู่สงกรานต์ที่เชียงใหม่ไปทำบุญตามประเพณี เช้ามาลูกสาวกับเพื่อนๆ ชวนไปทำบุญตักบาตรที่วัดใกล้บ้าน เสร็จแล้วสายๆ ไปไหว้กระดูกบรรพบุรุษ ปู่ย่าตายาย พ่อแม่ แล้วผมก็กลับมา ลูกๆ ชวนไปเล่นน้ำสงกรานต์  ดีครับ ไม่ได้เล่นน้ำสงกรานต์มานานแล้ว  พี่น้องประชาชนเล่นน้ำสงกรานต์กันอย่างสนุกสนาน ที่เชียงใหม่คนเยอะมาก เรียกว่าวิ่งรถไม่ไหวเลยเพราะจะวิ่งรถรอบคูเมือง ปรากฏว่ารถไม่ขยับเลยต้องวกกลับ แต่ว่าผมเดินอยู่แถวถนนท่าแพ วิ่งรถไปนิดหน่อย ตอนหลังรถติดจนไปไหนไม่ได้ต้องเลิกเพราะพี่น้องประชาชนรดน้ำกัน ปีนี้ถือว่าสุภาพกว่าทุกๆ ปีมาก  การใช้ฉีดน้ำแรงๆ เบาลง การประแป้งที่เชียงใหม่ไม่ค่อยมากไม่เหมือนตรงถนนข้าวสาร  ใช้วิธีการรดน้ำ ยังมีการรดน้ำแบบเบาๆ อยู่บ้าง ยกเว้นรถวิ่งผ่านเล่นสาดกัน อันนี้เป็นมานานแล้ว ต้องขอขอบคุณทุกฝ่ายที่พยายามสนุกสนานและรักษากรอบของประเพณีเดิมๆ ไว้ได้มากพอสมควรทีเดียว  

 
อวยพรให้ทุกคนมีพลังในการต่อสู้ชีวิตต่อไป

พอวันที่ 13 -14 เมษายนตอนเช้ามีข้าราชการ พรรคพวก ญาติสนิทมิตรสหาย มารดน้ำดำหัวตามประเพณี และมีสื่อมวลชนที่ตามไปด้วยมารดน้ำดำหัว   เขาบอกให้ผมพูดกับพี่น้องประชาชนในประเพณีรดน้ำดำหัว ผมจึงบอกว่าตามประเพณีทางเหนือโดยหลักแล้วเด็กไปขอขมาผู้ใหญ่เป็นประจำปีว่าอะไรที่ได้ล่วงเลยทางด้านของกายกรรม วจีกรรม ขอยกโทษอโหสิกรรมให้ และอวยชัยให้พร อันนั้นเป็นประเพณี ผมเองเช่นกัน ผมจึงบอกว่ากรณีที่ผมเองในปีที่ผ่านมาได้มีการล่วงเกินทางด้านกายกรรม  วจีกรรม โดยความตั้งใจไม่ตั้งใจต่อผู้ใหญ่ทั้งหลายในบ้านในเมืองขออโหสิกรรม  สำหรับท่านผู้น้อยทั้งหลายผมขออวยพรให้กำลังใจ ขอให้ทุกคนได้มีความมุ่งมั่น     คิดดีทำดี  ประสบความสำเร็จในชีวิตยิ่งๆ ขึ้นไป   และให้ครอบครัวทุกครอบครัวซึ่งถือว่าเป็นที่มั่นสำคัญของชีวิต   ได้มีความรักความสมัครสมานเป็นกำลังใจซึ่งกันและกัน เพื่อให้มีพลังในการต่อสู้ชีวิตต่อไป นั่นคือสิ่งที่ผมได้พูดกับสื่อมวลชนที่มารดน้ำดำหัวเพื่อไปถึงพี่น้องประชาชนทั่วไป

 
ลงนามถวายพระพรสมเด็จพระบรมโอรสาธิราชฯ สยามมกุฏราชกุมาร

วันที่ 14 เมษายน ผมกลับมาจากเชียงใหม่  ได้ไปลงนามเยี่ยมสมเด็จพระบรมโอรสาธิราชฯ สยาม มกุฏราชกุมาร ซึ่งทรงพระประชวรโดยมีอาการปวดพระนาภีและทรงอาเจียนหลายครั้ง  ตั้งแต่วันที่ 11 เมษายน      วันรุ่งขึ้นทรงมีพระอาการไข้ขึ้นสูง พระอาการปวดพระนาภียังคงมีตลอด แพทย์ศิริราชถวายการตรวจและวินิจฉัยว่าทรงมีพระอาการไส้ติ่งอักเสบ แพทย์จึงกราบบังคมทูลเชิญเสด็จฯ ประทับ ณ  โรงพยาบาลศิริราช เพื่อถวายการผ่าตัด  ผมกลับจากเชียงใหม่ได้ไปลงนามถวายพระพร   เมื่อวานนี้เสด็จฯ  กลับพระราชวังแล้ว

 
ชาวไทยพุทธและชาวไทยมุสลิมอยู่ร่วมกันอย่างสันติ

หลังจากนั้นวันที่ 14 เมษายนผมเดินทางไปภาคใต้  ผมได้นั่งเครื่องบินไปลงที่จังหวัดนราธิวาส แล้วนั่งรถต่อไปที่จังหวัดปัตตานี มาที่วัดสำเภาเชย  อำเภอปะนาเระ  ซึ่งเป็นวัดเก่าแก่  ปะนาเระเป็นคำยาวี แต่พูดสั้นแบบภาคใต้ ความจริงต้องพูดยาวกว่านี้  สรุปแล้วแปลว่า “คนลากอวน” คือที่นั่นเขาชำนาญในการลากอวนเพราะติดทะเล  และมีการทำประมงมาก  เป็นอำเภอที่มีคนไทยพุทธกับคนไทยมุสลิมอยู่ร่วมกันอย่างสันติ ไม่มีปัญหาความขัดแย้งกัน เขาอยู่กันพูดจาภาษาเข้าใจกันไม่มีปัญหา ผมไปอยู่กับหลวงพ่อ  ชาวบ้านได้มารดน้ำดำหัวตามประเพณีของศาสนาพุทธ   ผมนอนอยู่ที่วัดคืนหนึ่ง   ตอนกลางคืนผมออกไปเดินใช้ไฟฉาย ๆ เพราะว่าถนนแถวนั้นมืด ผมเดินไปที่ชุมชนที่มุสลิมอยู่ได้ไปที่โรงเรียน   บังเอิญโรงเรียนยังเปิดอยู่เป็นโรงเรียนที่อบรมสอนศาสนาให้เด็ก ๆ ได้เข้าไปคุยกับเด็ก ๆ ทั้งหลายที่มาเรียนศาสนา  ถามสารทุกข์สุกดิบเขา  ถามเรื่องของการละหมาดว่าทำ  อย่างไร แปลว่าอะไร ในคัมภีร์ที่เขาอ่านรู้ไหมแปลว่าอะไร บางคนรู้บางคนไม่รู้ ผมให้ผู้ใหญ่แปลให้ฟัง สรุปแล้วได้ความว่า “จงทำแต่ความดี ถ้าวันนี้ทำดีแล้ว พรุ่งนี้ต้องทำให้ดีกว่าวันนี้อีก” คือการละหมาดห้ารอบของพี่น้องชาวมุสลิมเพื่อจะบอกและเตือนตัวเองว่าต้องเป็นคนดี ต้องทำดี  ถ้าดีแล้วอย่าหยุดการทำดี ทำดีแล้วต้องทำดีอีก     นั่นคือสิ่งที่เป็นเนื้อหาของการละหมาด ซึ่งผมได้รับการอธิบายให้ฟัง

 
ต้องแก้ปัญหาสังคม  ความยากจนและจัดการคนทำผิดกฎหมาย

ผมเดินไปคุยกับพี่น้องมุสลิม แต่ละบ้านผู้ชายไม่ค่อยอยู่  ผมถามว่าไปไหนกันหมด  เขาบอกว่าไปทำงานฝั่งมาเลเซีย  ไปทำงานแล้วถามว่าได้เงินมามากไหม  เขาบอกว่าบางเที่ยวกลับมาก็ไม่มีเงินเหลือ บางเที่ยวพอมีเงินมาบ้าง  คือบอกให้รู้ว่าไม่มีอะไรจะกินจริง ๆ เพราะยากจน  ฉะนั้น ผมบอกว่าปัญหาใหญ่ที่สุดถ้าเปรียบเทียบว่า  3 จังหวัดชายแดนภาคใต้เป็นมนุษย์ ความยากจนคือมนุษย์คนนี้ อ่อนแอเพราะความยากจน เชื้อโรคทั้งหลายจึงอาละวาด อย่างที่ผมเคยอธิบายว่ามนุษย์ทุกคนในร่างกายมีเชื้อโรคอยู่ ถ้าร่างกายแข็งแรงเชื้อโรคเหล่านี้จะอยู่อย่างสันติ ไม่ทำร้ายร่างกาย   แต่เมื่อไหร่เราอ่อนแอไม่แข็งแรงเราเพลีย   ไวรัสก็ทำงาน  แบคทีเรียก็ทำงาน เราก็ป่วย    อันนี้เหมือนกันเลยครับ 3 จังหวัดชายแดนภาคใต้  มีเชื้อโรคอยู่แล้ว  เชื้อโรคของคนอยากแบ่งแยกดินแดนซึ่งมีหน่อยหนึ่ง เชื้อโรคของการเมืองที่ต่อสู้กันและมีเครือข่ายลงไปถึงการเมืองท้องถิ่น เครือข่ายลงไปถึงผู้มีอิทธิพล     ผู้มีอิทธิพลคือค้ายาเสพติด ค้าของเถื่อน ไปชนกันพันกัน แล้วมีข้าราชการที่ทุจริตไปร่วมจึงเป็นเชื้อโรค   ซึ่งเดิมอาจจะไม่มาก แต่พอร่างกายอ่อนแอมันก็โผล่ไปโผล่มาฟัดกันเองบ้าง สร้างสถานการณ์ต่อเพื่อให้เกิดความสำคัญจะได้เรียกค่าคุ้มครองไปกันโน่นเลย เพราะฉะนั้นวันนี้เราต้องทำสองแนวทาง แนวทางที่หนึ่งคือการแก้ปัญหาความ       ยากจน แก้ปัญหาสังคม อันนี้เป็นด้านที่ผมเรียกว่าด้านนิ่ม   ด้านแข็งไปจัดการคนที่ทำผิดกฎหมาย  ไปฆ่ากันไป    ทำร้ายผู้อื่น  อันนั้นต้องไปทำ  ขณะเดียวกันต้องสามารถสืบเสาะเครือข่ายทำลายล้างเครือข่ายทั้งหลาย   ที่เป็นเครือข่ายที่คบค้ากัน  สมรู้ร่วมคิดกันในทางที่ไม่ดีทำร้ายคนอื่น  อันนี้ต้องทำ  ฉะนั้นต้องทำทั้งสองแนวทาง แต่ต้องทำไปบนพื้นฐานที่เข้าใจว่าคนส่วนใหญ่ 99.5% คือคนดีต้องการโอกาสในการทำมาหากิน เพื่ออยู่รอดในชีวิตประจำวัน แล้วตรงนี้นอกจากรอดแล้วต้องทำให้ดีอย่างไร ระบบการศึกษาต้องว่ากันอีกเรื่องหนึ่ง   ซีกนี้ คือ 99.5%  ต้องจัดการก่อน เรื่อง  0.5%  นั้นต้องทำ  แต่อย่าทำจน 99.5%  มีความรู้สึกว่าเราไม่เข้าใจเขา  ทำไมไปทำร้ายเขา   อย่าให้เกิดตรงนี้ขึ้น อย่ามีเงื่อนไขใด ๆ  ถ้าไม่มีเงื่อนไข คน 99.5% จะให้ข้อมูลจะให้ความกระจ่าง  0.5% นั้นเรื่องเล็กจัดการเมื่อไรก็ได้  ฉะนั้นสิ่งนี้เป็นแนวทางที่ผมไปพูดคุยไปดูสภาพความเป็นจริง ผมไปคุยกับชาวไทยพุทธว่าเขารู้สึกอย่างไร  เขาเล่าให้ผมฟังหมด  ไปคุยกับพระ  คุยกับชาวบ้าน   ผมเดินบุกไปที่ร้านกาแฟเขาเล่นหมากฮอสกันอยู่กินกาแฟกันอยู่   ผมแอบไปคุยไปถามและเก็บข้อมูลมาต่อเนื่อง

 
หน่วยบัญชาการทหารพัฒนาไปช่วยสร้างอาชีพให้ชาวบ้าน

วันรุ่งขึ้นตื่นมา ผมเชิญทั้งคนไทยพุทธกับผู้นำศาสนามุสลิมมานั่งกินอาหารเช้ากับผมที่วัด แล้วผมออกไปพบกับพี่น้องชาวไทยมุสลิมที่ร้านกาแฟชายหาด ไปคุยไปอะไรกับเขาฟังเขาพูด เขาแสดงประเพณีต้อนรับ ผม เขาน่ารักครับ ไม่มีปัญหาอะไรเลย  คนส่วนใหญ่ดีไม่มีปัญหา เสร็จแล้วผมไปต่อที่อำเภอทุ่งยางแดง            จังหวัดปัตตานี นั่งรถไปชั่วโมงหนึ่ง  หน่วยบัญชาการทหารพัฒนารับคำสั่งผมเมื่อเดือนที่แล้ว เดือนนี้เขาเปิดเลยครับ เขาไปเจาะน้ำผิวดินให้บ่อหนึ่ง แล้วไปทำโครงการเลี้ยงโค โดยที่เขาผสมเทียมให้ เอาโคมาผสมเพื่อให้พันธุ์     โคเนื้อมีน้ำหนักมาก   ให้ชาวบ้านเอาไปเลี้ยง  เพื่อจะให้มีงานมีอาชีพเสริม เขาทำได้รวดเร็วได้ดีมาก  ไปฝึกอาชีพสอนการทำปาท่องโก๋ขายบ้าง ทำโน่นทำนี่  ทำให้เขามีอาชีพ  เขามีความสุขว่ารัฐบาลเข้าใจปัญหาและไปช่วยเหลือเขา  

 
ถ้าเข้าไปช่วยกันพัฒนาจังหวัดชายแดนภาคใต้จะทำให้เหตุการณ์ภาคใต้สงบ

ผมกลับมาผ่านตลาดบ้านน้ำดำ  แวะข้างทางไปขอชาวบ้านเข้าห้องน้ำ ไปซื้อไก่ทอดที่ตลาด         ไก่ทอดอร่อยมาก ไก่ทอดอิสลามกับข้าวเหนียว เขากินข้าวเหนียวเหมือนกันแต่ข้าวเหนียวเขาจะโรยหอมเจียว    อร่อยดี  ผมลงไปแบบกะทันหันไม่ให้เขารู้ตัว  ผ่านไปจึงบอกให้เขาจอดรถ  เพราะเห็นมีตลาดจึงลงไปซื้อของและไปเข้าห้องน้ำ  มีประชาชนมา 400-500  คน เขามีน้ำใจดีครับไม่มีปัญหาอะไรเลย  ตอนผมจะกลับ  ผู้ว่าราชการจังหวัด 3 จังหวัดมาส่งผม  ผมจึงบอกว่าอีก 2  จังหวัดคือนราธิวาสกับยะลา  ช่วยไปดูว่าตรงไหนที่บอกว่าอันตราย  ที่สุดผมจะไปนอน  ให้รู้ไปว่ามนุษย์เหมือนกันมีแต่จิตใจที่ดีให้แก่กันและกันจะทำร้ายกันก็ให้รู้ไป    ผมเชื่อว่าถ้าเราเข้าใจเขา เข้าถึงเขาและไปช่วยเขาพัฒนา เหตุการณ์ภาคใต้จะสงบอย่างถาวร ตามแนวที่พระบาทสมเด็จพระเจ้าอยู่หัวทรงพระราชทานให้ผมมา

 
กราบบังคมทูลถวายฯ รายงานปัญหาในภาคใต้

เมื่อคืนนี้ผมไปเข้าเฝ้าฯ  พระบาทสมเด็จพระเจ้าอยู่หัวเป็นการส่วนพระองค์ ทรงพระราชทาน        แนวคิดมาอีกถ้าหากว่าทรงห่วงใยอยู่ ไปกราบบังคมทูลพระองค์ท่านถึงเรื่องที่ผมไปภาคใต้และแนวทางการแก้ปัญหา เพื่อไม่ให้ทรงห่วงใย  ทรงเล่าพระราชทานผมมาหลายเรื่อง  ซึ่งผมได้แนวคิดทำให้ผมทำงานได้เข้าใจอะไรเร็วขึ้น  เพราะไม่มีใครที่รู้เรื่องประเทศไทยดีเท่าพระองค์ท่าน เพราะท่านเสด็จฯ  ไปทุกแห่งทั่วประเทศ ทุกตารางนิ้ว ท่านจะทรงทราบหมดว่าตรงนั้นมีปัญหาอะไรที่ไหนอย่างไร ทำให้ผมได้รู้อะไรเร็วขึ้น และยิ่งผมไปดูที่ต่างๆ ด้วยตัวเองจะเข้าใจมากขึ้น หลังจากที่ได้รับพระราชทานแนวคิดมา  เป็นประโยชน์มากในการใช้แก้ปัญหา เมื่อคืนนี้ผมได้กราบบังคมทูลหลายเรื่องถึงแนวทางที่ได้ทำไป  ทรงพอพระทัยครับ

 
เดินทางไปภาคอีสาน 19 จังหวัดเพื่อรับฟังปัญหาจากประชาชน

วันพรุ่งนี้ (18 เม.ย.)  ผมจะเดินทางต่อ ผมจะไปแวะสิงห์บุรี  พิจิตร  และจะไปนอนที่เพชรบูรณ์     รุ่งขึ้นวันที่ 19 เมษายนจะเริ่มเข้าสู่ภาคอีสาน 19 จังหวัด   ผมจะเดินทางไปจนถึงวันที่ 26  เมษายน    สรุปแล้วคือ   วันที่ 18 - 26  เมษายน  8 วัน  22 จังหวัด เดินทางประมาณ 3,500 กิโลเมตร ไปรถยนต์หมดครับ   ค่ำไหนนอนนั่น หิวที่ไหนกินที่นั่น ง่าย ๆ ผมบอกผู้ว่าราชการจังหวัดว่าอย่ายกป้าย อย่าเกณฑ์ประชาชนมาต้อนรับ อย่ามีพวงมาลัย ดอกไม้ทั้งหลาย เพราะผมต้องการไปตรวจและให้เตรียมความพร้อมไว้ บางทีผมอาจจะร่นเวลาจากจังหวัดนั้นมาจังหวัดนี้แล้วแต่เส้นทาง เพราะฉะนั้นขอให้เตรียมข้อมูลเพื่อสรุปให้ผมฟัง ถ้าผมจะพบชาวบ้านขอให้เป็นธรรมชาติเพราะผมต้องการรู้ข้อมูลที่แท้จริง   ผมจะได้รู้ว่าสิ่งที่รัฐบาลทำไปนั้นถึงชาวบ้านแค่ไหน ชาวบ้านยังมีปัญหาอะไร แล้วจังหวัดยังมีปัญหาอะไรที่ทำให้ชาวบ้านไม่ได้รับความเป็นอยู่ที่ดีขึ้น ผมจะได้รีบแก้ไขปัญหา อะไรที่แก้ได้ด่วน อะไรต้องแก้ระยะยาวจะได้แก้  จะได้วางนโยบายเพิ่มเติมเพื่อให้เกิดประโยชน์สูงสุด  จะเริ่มเดินทาง 7-8 วันจะไปอยู่ทางอีสานตลอด เพียงแต่คืนแรกนอนที่เพชรบูรณ์ ไปดูเขาค้อไปดูป่าที่ถูกทำลายมาตั้งแต่ยุคป่าคอมมิวนิสต์ว่า     เราจะฟื้นอย่างไรเพื่อให้เกิดประโยชน์แก่ชาวบ้านและให้คนกับป่าอยู่ด้วยกันได้อย่างสันติ

 

จะให้มีการตั้งกรรมาธิการร่วมสองสภาฯ เพื่อพิจารณาร่างพระราชบัญญัติจัดรูปที่ดินเพื่อพัฒนาพื้นที่ พ.ศ....

มีประเด็นข่าวที่อยากจะพูดคุยกันกับพี่น้องประชาชน โดยเฉพาะอย่างยิ่งพี่น้องชาวพุทธ กรณีการคัดค้านร่างพระราชบัญญัติจัดรูปที่ดินเพื่อพัฒนาพื้นที่ พ.ศ.... ซึ่งผ่านการพิจารณาของสภาผู้แทนราษฎรไปแล้ว และไปได้รับการแก้ไขในขั้นวุฒิสภา ขณะนี้จะต้องกลับมาสภาผู้แทนราษฎรเพื่อว่าจะยืนยันหรือจะตั้งกรรมาธิการร่วม    ผมขอยืนยันในฐานะหัวหน้าพรรคไทยรักไทยซึ่งเป็นพรรคที่มีสมาชิกสภาผู้แทนราษฎรมากที่สุดในสภาฯและในฐานะนายกรัฐมนตรีว่า เรื่องนี้ผมจะกำชับให้มีการตั้งกรรมาธิการร่วมสองสภาฯ เพื่อพิจารณาร่างพระราชบัญญัตินี้แล้วต้องทำให้เกิดความชัดเจนเป็นธรรมกับทุกฝ่าย ของดีๆ ที่ต้องเก็บไว้ก็ต้องเก็บไว้  ของอะไรที่เกิดความสับสนไม่เข้าใจต้องแก้ก็ต้องแก้ เพราะว่าเราจะปล่อยให้พุทธศาสนาของเราเกิดความขัดแย้งกันไม่ได้   ท่านทั้งหลาย          พี่น้องชาวพุทธ  ผมคนพุทธครับคนบวชเรียนมา เป็นคนที่ยังคอยอ่านธรรมะหลักธรรมคำสอนของพระพุทธเจ้า     อยู่เป็นประจำ เพราะฉะนั้นผมต้องขอบอกว่า ผมจะไม่ยอมให้มีสิ่งใดทำให้ศาสนาพุทธเราเสียหาย  ถ้ามีอะไรที่ยังไม่เข้าใจยังสับสนอยู่   ต้องอธิบาย แล้วขจัดข้อสงสัยสับสน   อย่าให้คนไหนมาแทรก  เพราะขณะนี้ดีทุกเรื่องมีจุดนิดเดียวที่จะไม่เข้าใจ ถูกขยายความน่ากลัวมากหลายเรื่อง และกำลังจะมีเรื่องอื่นอีก ไม่รู้เป็นอะไร แต่ว่าแน่นอนภาครัฐ เจ้าหน้าที่ของรัฐ จะต้องอธิบายความให้ชัดเจน   ถ้าไม่ชัดเจนเมื่อไรจะมีคนมาแทรก พอแทรกแล้วทำให้เรื่องดีๆ เสียหมดแล้วจะไปกันใหญ่ บ้านเมืองเรากำลังไปได้ดี ฉะนั้นเรื่องความขัดแย้งต้องพยายามหลีกเลี่ยง  มีอะไรไม่เข้าใจกันต้องมาบอก อะไรที่ผมรู้ว่าในส่วนรัฐทำอะไรที่ไม่ถูกต้องผมต้องแก้ไข อะไรที่ไม่ชัดเจนต้องชี้แจง  ถ้าไม่เห็นด้วยกันแบบตามธรรมชาติไม่เป็นไร   แต่ถ้ามีคนไปขยายความให้เข้าใจผิด   อันนี้ไม่ดีแน่และคอยมีอยู่เป็นประจำ โดยเฉพาะอย่างยิ่งปีนี้มีเรื่องราวประเภทนี้มาก  

 

ให้อำนาจรัฐเข้าไปจัดรูปที่ดินวัดได้โดยความยินยอมของมหาเถรสมาคม

ก่อนอื่นผมต้องขออธิบายให้ฟังก่อน ฟังให้ดีนะครับ ร่างกฎหมายนี้มีการริเริ่มมาหลายรัฐบาลแล้ว ผมเคยพูดตอนสมัยที่ผมเป็นรองนายกรัฐมนตรีที่ดูแลเรื่องจราจร เกิดจากความคิดที่ว่าในปัจจุบันบางทีรัฐจำเป็นต้องเข้าไปจัดระเบียบที่ดินเสียใหม่ให้ทุกฝ่ายได้ประโยชน์ ที่บางแปลงเป็นที่ตาบอด อยู่ลึก 400-500 เมตรบ้าง  ไม่ติดถนนบ้าง บางแปลงไม่ติดคลองชลประทาน  พอรัฐจะตัดถนนหรือขุดคลองส่งน้ำเข้าไปสร้างความเจริญให้   ไปติดว่าที่ดินแปลงนี้ยอม แปลงนั้นไม่ยอม สุดท้ายต้องใช้วิธีเวนคืน  แปลว่ารัฐต้องใช้เงินมหาศาลชดใช้เจ้าของที่ดิน     ทั้งๆ ที่เป็นการเข้าไปสร้างความเจริญสาธารณะให้ ไม่ได้เอาที่ดินมาก่อสร้างอาคารที่ทำการของรัฐหรือไปเข้าพกเข้าห่อใคร  ที่ดินตาบอดกลายเป็นที่ทำเลทองไป ราคาที่ดินสูงขึ้น รัฐยังต้องเข้าไปเสียสตางค์ทั้งค่าตัดถนนเข้าไป        ค่าเวนคืนให้ที่ดินตาบอดบางส่วน แต่ที่ดินที่เหลือได้ประโยชน์มโหฬาร อันนี้เป็นสิ่งที่ว่าเราจะไปแก้กันอย่างไร      จึงได้คิดกันถึงกฎหมายฉบับนี้   ซึ่งในหลายประเทศเขาทำกันเรียกกันว่า การจัดรูปที่ดิน  แต่บางครั้งการจัดรูปที่ดินอาจไปเจอที่สาธารณะสมบัติของแผ่นดินบ้าง ที่หลวง ที่วัดบ้าง  บ้านเรามีมากอยู่แล้ว  ร่างกฎหมายนี้จึงให้อำนาจรัฐเข้าไปจัดที่วัดได้โดยความยินยอม  ฟังให้ดีนะครับ  เข้าไปจัดที่วัดได้โดยความยินยอมของมหาเถรสมาคม ถ้า    มหาเถรสมาคมไม่ยอมทำไม่ได้ และยังมีเงื่อนไขว่ากระทบได้แต่รูปร่างที่ดิน  ไม่ให้ไปรื้อถอนสิ่งปลูกสร้าง ฉะนั้นคนที่ไปปลุกปั่นว่าจะย้ายโบสถ์ไปทำศูนย์การค้านั้นพูดเกินไป  เป็นประเภทพวกบ่างช่างยุ

 

มอบรองนายกรัฐมนตรีวิษณุฯ และผู้เกี่ยวข้องไปหารือกันเพื่อแก้ไขกฎหมายจัดรูปที่ดินฯ ให้เกิดประโยชน์แก่       ทุกฝ่าย

กฎหมายบังคับว่าให้จัดได้เฉพาะรูปที่ดิน ห้ามไปกระทบสิ่งปลูกสร้าง  เพราะฉะนั้นเงื่อนไขว่าด้วยจัดรูปที่ดินให้วัดแล้ว วัดต้องมีที่ดินชดเชยรวมแล้วไม่น้อยกว่าเดิม  สมมุติว่าที่ดินของวัดมุมนี้หายไป  100 ตารางวา ต้องไปเพิ่มอีก 100 ตารางวาในมุมอื่น ไปเพิ่มตรงนั้นตรงนี้  อันนี้ร่างกฎหมายเดิม   พอเข้าไปที่วุฒิสภามีการแก้ไข   วุฒิสภาปรารถนาดีอยากให้สะดวกขึ้น แต่อาจจะทำให้เกิดความไม่สบายใจ วุฒิสภาไปเพิ่มเรื่องการจัดรูปที่ดินที่เป็นธรณีสงฆ์ และศาสนสมบัติกลางเข้าด้วย  ความเป็นจริงที่เหล่านี้มีอยู่มาก   ตอนนี้ผมรู้แล้วว่าพุทธศาสนิกชนบางส่วนไม่สบายใจเกรงว่ารัฐจะไปบังคับเอาที่วัด ที่ธรณีสงฆ์ ที่ศาสนสมบัติกลางมาจัดโดยพลการ เพราะถ้อยคำในกฎหมายทั้งที่เป็นของเดิมและที่วุฒิสภาไปแก้ไขเพิ่มเติมยังไม่ชัดเจน  ผมเห็นว่าอย่างนั้นต้องแก้ให้ชัดเจนหรือตัดออกไปเลยก็ได้ เพราะฉะนั้นขอเรียนว่าผมรับรู้แล้วข้อห่วงใย แต่ข้อที่มีคนไปเสริมไปเป็นบ่างช่างยุนั้นอธิบายกันได้  ข้อที่ยังไม่ชัดเจนต้องทำให้ชัดเจน  ระหว่างรอทำให้ชัดเจน  ผมจะให้รองนายกรัฐมนตรีวิษณุ เครืองามกับ       ผู้อำนวยการสำนักงานพระพุทธศาสนาปรึกษากับมหาเถรสมาคมและผู้ที่ยังไม่สบายใจทั้งหลายอย่างชัดเจน เพื่อให้การแก้ไขนั้นเป็นไปตามที่เกิดประโยชน์แก่ทุกฝ่าย

 

การโอนกรรมสิทธิ์ที่วัด ที่ธรณีสงฆ์  หรือที่ศาสนสมบัติกลางให้กระทำได้ก็แต่โดยพระราชบัญญัติ

ยังมีอีกครับว่าคนหลายคนเอาไปปนกับเรื่องแปลงสินทรัพย์เป็นทุนที่รัฐบาลกำลังทำอยู่ ต้องอธิบายให้เข้าใจก่อนว่ากฎหมายมาตรา 34  บัญญัติว่าการโอนกรรมสิทธิ์ที่วัด ที่ธรณีสงฆ์  หรือที่ศาสนสมบัติกลาง          ให้กระทำได้ก็แต่โดยพระราชบัญญัติ คือมีกฎหมายที่ห้ามทำ ทำไม่ได้  เพราะฉะนั้นจะทำได้ต้องมีพระราชบัญญัติ  เอาไปทำเองไม่ได้   ยกเว้นถ้าเป็นการโอนให้ส่วนราชการ หรือรัฐวิสาหกิจ อาจโอนโดยพระราชกฤษฎีกาได้ ซึ่งเป็นกฎหมายอยู่ดี  แต่ต้องได้รับความยินยอมจากมหาเถรสมาคม และรัฐต้องจ่ายค่าชดเชยให้วัดเสียก่อน  ฉะนั้นรัดกุมหมด ส่วนการแปลงสินทรัพย์เป็นทุนนั้นในเรื่องของที่วัดแปลงสินทรัพย์เป็นทุนเฉพาะสิทธิการเช่า  สมมุติว่าผู้ที่มีสิทธิการเช่า 30 ปี เช่าไปแล้ว 5 ปี เอาไปแปลงสินทรัพย์เป็นทุน  แล้วเกิดไปทำไม่ดี    ธนาคารหรือผู้ให้เช่ายึด  ยึดได้เฉพาะสิทธิการเช่าที่เหลือ  เช่น  30 ปีใช้ไปแล้ว 5 ปี  ยึดได้แค่ 25 ปี ไม่สามารถยึดเอาที่วัดไปทำอะไรได้  ไม่ได้        นะครับ ได้แต่สิทธิการเช่า เพราะฉะนั้นภาษากฎหมายต้องเข้าใจ ไม่ได้ที่ได้เฉพาะสิทธิการเช่าเท่านั้น  อย่างวัดได้ให้สิทธิการเช่าแก่นาย ก. นาย ก. เกิดไปเบี้ยวหนี้  เจ้าหนี้ยึดได้เฉพาะสิทธิที่เหลือ      พอครบแล้ววัดได้ที่คืนกลับไป  อันนี้ต้องเข้าใจ ต้องขอเรียนบรรดาผู้ที่ห่วงใยพุทธศาสนิกชนทั้งหลายว่าผมเป็นพุทธศาสนิกชนผมไม่ยอมให้ศาสนาของเราถูกใครมาทำอะไรไม่ดี  เมื่อผมรับรู้แล้วผมจะเข้าไปแก้ปัญหาและคลายความห่วงใยทุกฝ่าย แล้วทำให้ดีที่สุดเพื่อให้เกิดประโยชน์สูงสุดแก่ประเทศชาติและชาวพุทธทุกคน เพราะฉะนั้นไม่ต้องห่วงใย

 
การแก้ปัญหาความยากจนจะนำไปสู่การฟื้นฟูเศรษฐกิจอย่างยั่งยืน

มีเรื่องต่างประเทศเรื่องหนึ่งคือที่ประชุมว่าด้วยการค้าและการพัฒนาแห่งสหประชาชาติหรืออังค์ถัดซึ่งเป็นหน่วยงานในสหประชาชาติได้เผยแพร่รายงานผลการสำรวจความคิดเห็นของผู้เชี่ยวชาญการลงทุนระหว่างประเทศที่ได้รับการยอมรับทั่วโลก 87 คน เมื่อวันที่ 14 เมษายนว่าการจัดลำดับแหล่งน่าดึงดูดสำหรับการลงทุนข้ามชาติในตลาดทุนโลก ปรากฎว่าประเทศไทยถูกจัดอยู่อันดับที่ 4 ของประเทศที่น่าจะได้รับความสนใจในการลงทุนรองจากจีน อินเดีย และสหรัฐอเมริกา สรุปแล้วว่าประเทศไทยในสายตาคนโลกดีขึ้นมาก  เพราะฉะนั้น         คนไทย  ส่วนใหญ่รู้สึกว่าประเทศเราดีขึ้นมาก แต่ยังมีบางส่วนที่ยังมองโลกในแง่ร้ายอยู่  หวังว่าสักวันหนึ่งคงต้องรับความจริง เพราะวันนี้เศรษฐกิจของประเทศถือว่าดีขึ้นมาก  ต่อไปนี้คือการต่อสู้เพื่อแก้ไขปัญหาความยากจน         ถ้าความยากจนพ้นคือคนฐานล่างรอด  คนฐานบนดีขึ้นโดยอัตโนมัติอยู่แล้ว เพราะระบบความเชื่อมโยงของเศรษฐกิจเชื่อมกัน  ในอดีตคนข้างล่างถูกกระแทกลงไปทุกวัน   แต่วันนี้เรากำลังงัดคนข้างล่างขึ้นมา  พอคนข้างล่างขึ้น คนข้างบนก็ลอยขึ้นตามลำดับอยู่แล้ว  วันนี้เรากำลังแก้ปัญหาความยากจน การแก้ปัญหาความยากจนนี้นำไปสู่การฟื้นฟูทางเศรษฐกิจที่ยั่งยืน  ไตรมาสแรกการส่งออกโต 18% เกือบ19%  ผมเชื่อว่าผลิตภัณฑ์มวลรวมในประเทศ (GDP) ไตรมาสที่ 1 น่าจะโตเกิน 7% แต่ยังไม่รู้ผล  เท่าที่ดูการส่งออก  ดูการจัดเก็บภาษีมูลค่าเพิ่มจากการบริโภคในประเทศและจากยอดขายของสินค้าประเภทต่าง ๆ  ดูแล้ว  GDP ประเทศน่าจะโต  แล้วราคาสินค้าเกษตรหลายตัวก็ดี  บางตัวยังไม่ค่อยดีเท่าที่ควรแต่เป็นตัวเล็ก ๆ ตัวใหญ่ ๆ ดีหมด  ผมคิดว่าวันนี้สิ่งที่ต้องห่วงและต้องทำต่อไปคือการแก้ปัญหาสังคม ซึ่งรัฐบาลจะต้องแก้ปัญหาเรื่องสังคม เรื่องการศึกษา ต้องทำต่อ บางเรื่องต้องใช้เวลาบางเรื่องทำได้เลย   เพราะฉะนั้นเราจะดูปัญหาของประเทศในภาพรวมทั้งหมดและจะทำอย่างต่อเนื่อง

 
เปิดทดลองใช้บริการรถไฟฟ้าใต้ดิน

เมื่อวันอังคารที่ 13 เมษายนขอเล่าให้ฟังนิดหนึ่งได้มีการทดลองการใช้รถไฟใต้ดิน  ผมได้ไปทดลองนั่งมาแล้ว  เขาสร้างได้สวย ข้างล่างถึงแม้จะสร้างแพงไปหน่อยแต่สวย  ทำได้ดีทีเดียว  ขบวนรถไฟเดือนสิงหาคมคงจะมาครบหมด    ตอนนี้ส่งมา 2 ขบวนเพื่อทดลอง วันก่อนเบรกติดคือรถวิ่งในสภาพเบรกติดมีกลิ่นควันไหม้เพราะไหม้ผ้าเบรก  ไม่ใช่ไฟไหม้   ตกใจกันนิดหน่อย  เพราะรถอยู่ระหว่างการทดลองจึงยังไม่ได้รับผู้โดยสารทั่วไปเป็นการเปิดให้ทดลอง รัฐมนตรีสุริยะ จึงรุ่งเรืองกิจ รัฐมนตรีว่าการกระทรวงคมนาคมไปทดลองนั่งซึ่ง         เรียบร้อยดี  แต่คงจะต้องไปแก้ไขในส่วนของระบบเบรก 

 
วันอังคารที่จะถึงนี้จะเป็นประธานการประชุมคณะรัฐมนตรีผ่านระบบทางไกลมาจากขอนแก่น

วันนี้คงต้องรบกวนพี่น้องประชาชนเท่านี้   แล้ววันพรุ่งนี้ผมจะออกเดินทางไปพบปะพี่น้อง           22 จังหวัด   มีเวลาจะไปจังหวัดอื่น ๆ ต่อ   ผมต้องการจะไปรู้ปัญหาด้วยตัวเองสัมผัสปัญหาด้วยตัวเองทุกจังหวัด เพราะผมได้กระจายอำนาจการทำงานไปให้รองนายกรัฐมนตรีทั้ง 7 คน ทำให้ผมมีเวลาปลีกตัวที่จะไปเยี่ยมเยียน พบปะกับพี่น้องประชาชน แล้ววันอังคารผมจะประชุมคณะรัฐมนตรีโดยจะประชุมผ่านระบบทางไกลมาจากขอนแก่น  ผมจะไปนั่งเป็นประธานการประชุมคณะรัฐมนตรีอยู่ที่ขอนแก่น รัฐมนตรีที่เหลือจะนั่งประชุมที่ห้องประชุมคณะรัฐมนตรีอยู่ที่กรุงเทพฯ  เพื่อความคล่องตัว   เวลาผมไปต่างจังหวัด  วันอังคารไหนผมอยู่ที่จังหวัดไหนจะประชุมมาจากจังหวัดนั้น  เพราะเดี่ยวนี้เทคโนโลยีก้าวหน้า  จะไม่มีอุปสรรคใด ๆ ในการไปตรวจเยี่ยมราษฎร      แต่งานยังทำได้ 

ขอขอบคุณพี่น้องประชาชนอีกครั้งที่รับฟังรายการนี้มาโดยตลอด   ขอบคุณครับ  อย่าลืมนะครับเสาร์-อาทิตย์นี้ใครไปไหนมาไหนขับรถระวังเป็นพิเศษ  เพราะรถมาก   ขอให้ปลอดภัยทุกคน  สวัสดีครับ